---
layout: post
title: 孔子世家
description: 孔子世家简记
date: 2022-03-03 05:01:01
updatedate: 2024-01-17 13:49:01
---

- [自叙](#自叙)
- [孔子世家](#孔子世家)
- [周](#周)
  - [周平王宜臼](#周平王宜臼)
    - [四十九年（前722 己未）（鲁隐公 元年）](#四十九年前722-己未鲁隐公-元年)
- [秦](#秦)
- [秦惠公（秦前惠公）](#秦惠公秦前惠公)
- [秦悼公](#秦悼公)
  - [秦昭襄王四十八年周赧王五十六年（壬寅，前二五九年）](#秦昭襄王四十八年周赧王五十六年壬寅前二五九年)
  - [始皇帝三十五年（己丑，前二一二年）](#始皇帝三十五年己丑前二一二年)
- [西汉](#西汉)
  - [世宗 孝武皇帝 刘彻 刘启十子](#世宗-孝武皇帝-刘彻-刘启十子)
  - [汉成帝年](#汉成帝年)
  - [新朝](#新朝)
  - [显宗 孝明皇帝 刘庄](#显宗-孝明皇帝-刘庄)
  - [肃宗 孝章皇帝 刘炟](#肃宗-孝章皇帝-刘炟)
  - [穆宗 (后除) 孝和皇帝 刘肇](#穆宗-后除-孝和皇帝-刘肇)
  - [敬宗(后除) 孝顺皇帝 刘保](#敬宗后除-孝顺皇帝-刘保)
  - [孝桓皇帝 刘志](#孝桓皇帝-刘志)
- [晋](#晋)
  - [世祖 武皇帝 司马炎 字安世 236年－290年](#世祖-武皇帝-司马炎-字安世-236年290年)
  - [烈宗 孝武皇帝 司马曜 字昌明 362年－396年](#烈宗-孝武皇帝-司马曜-字昌明-362年396年)
- [南北朝](#南北朝)
  - [宋太祖 (初谥中宗) 文皇帝 刘义隆 刘裕三子](#宋太祖-初谥中宗-文皇帝-刘义隆-刘裕三子)
  - [苍梧王 宋后废帝 刘昱 刘彧长子](#苍梧王-宋后废帝-刘昱-刘彧长子)
  - [齐](#齐)
  - [世祖 武皇帝 萧赜 萧道成长子](#世祖-武皇帝-萧赜-萧道成长子)
  - [高宗 明皇帝 萧鸾 萧道成之侄 萧道生次子](#高宗-明皇帝-萧鸾-萧道成之侄-萧道生次子)
  - [梁](#梁)
  - [高祖 武皇帝 萧衍](#高祖-武皇帝-萧衍)
  - [陈](#陈)
  - [世祖 文皇帝 陈蒨 陈霸先之侄](#世祖-文皇帝-陈蒨-陈霸先之侄)
    - [天嘉560年－566年](#天嘉560年566年)
    - [天康556年](#天康556年)
  - [临海王 陈伯宗 陈蒨嫡长子](#临海王-陈伯宗-陈蒨嫡长子)
    - [光大567年－568年](#光大567年568年)
  - [高宗 孝宣皇帝 陈顼 陈霸先之侄 陈蒨之弟](#高宗-孝宣皇帝-陈顼-陈霸先之侄-陈蒨之弟)
  - [长城炀公 陈叔宝 陈顼嫡长子](#长城炀公-陈叔宝-陈顼嫡长子)
- [隋](#隋)
  - [高祖 文皇帝 杨坚 581-604](#高祖-文皇帝-杨坚-581-604)
- [唐](#唐)
  - [高祖](#高祖)
  - [太宗](#太宗)
  - [高宗 天皇大圣大弘孝皇帝 李治 650-683 乾陵](#高宗-天皇大圣大弘孝皇帝-李治-650-683-乾陵)
  - [玄宗 至道大圣大明孝皇帝 李隆基 712-756 泰陵](#玄宗-至道大圣大明孝皇帝-李隆基-712-756-泰陵)
  - [代宗 睿文孝武皇帝 李豫 762-779 元陵](#代宗-睿文孝武皇帝-李豫-762-779-元陵)
  - [德宗 神武孝文皇帝 李适 780-805 崇陵](#德宗-神武孝文皇帝-李适-780-805-崇陵)
  - [僖宗 惠圣恭定孝皇帝 李儇 873-888 靖陵](#僖宗-惠圣恭定孝皇帝-李儇-873-888-靖陵)
  - [昭宗 圣穆景文孝皇帝 李晔 888-904 和陵](#昭宗-圣穆景文孝皇帝-李晔-888-904-和陵)
  - [庄宗李存勖](#庄宗李存勖)
  - [明宗李嗣源](#明宗李嗣源)
  - [太祖郭威](#太祖郭威)
  - [世宗柴荣](#世宗柴荣)
  - [北宋（960年 1127年）](#北宋960年-1127年)
  - [太宗 至仁应道神功圣德文武睿烈大明广孝皇帝 赵光义 976年—997年](#太宗-至仁应道神功圣德文武睿烈大明广孝皇帝-赵光义-976年997年)
  - [真宗 应符稽古神功让德文明武定章圣元孝皇帝 赵恒 997年—1022年](#真宗-应符稽古神功让德文明武定章圣元孝皇帝-赵恒-997年1022年)
  - [仁宗 体天法道极功全德神文圣武睿哲明孝皇帝 赵祯 1022年—1063年](#仁宗-体天法道极功全德神文圣武睿哲明孝皇帝-赵祯-1022年1063年)
  - [神宗 绍天法古运德建功英文烈武钦仁圣孝皇帝 赵顼 1067年—1085年](#神宗-绍天法古运德建功英文烈武钦仁圣孝皇帝-赵顼-1067年1085年)
  - [哲宗 宪元继道显德定功钦文睿武齐圣昭孝皇帝 赵煦 1085年—1100年](#哲宗-宪元继道显德定功钦文睿武齐圣昭孝皇帝-赵煦-1085年1100年)
  - [徽宗 体神合道骏烈逊功圣文仁德宪慈显孝皇帝 赵佶 1100年—1126年](#徽宗-体神合道骏烈逊功圣文仁德宪慈显孝皇帝-赵佶-1100年1126年)
  - [钦宗 恭文顺德仁孝皇帝 赵桓 1126年—1127年](#钦宗-恭文顺德仁孝皇帝-赵桓-1126年1127年)
  - [南宋（1127年—1279年）](#南宋1127年1279年)
  - [高宗 受命中兴全功至德圣神武文昭仁宪孝皇帝 赵构 1127年—1162年](#高宗-受命中兴全功至德圣神武文昭仁宪孝皇帝-赵构-1127年1162年)
  - [光宗 循道宪仁明功茂德温文顺武圣哲慈孝皇帝 赵惇 1189年—1194年](#光宗-循道宪仁明功茂德温文顺武圣哲慈孝皇帝-赵惇-1189年1194年)
  - [宁宗 赵扩](#宁宗-赵扩)
  - [理宗 建道备德大功复兴烈文仁武圣明安孝皇帝 赵昀 1224年—1264年](#理宗-建道备德大功复兴烈文仁武圣明安孝皇帝-赵昀-1224年1264年)
  - [度宗 端文明武景孝皇帝 赵禥 1264年—1274年](#度宗-端文明武景孝皇帝-赵禥-1264年1274年)
- [元](#元)
  - [世祖 孛儿只斤·忽必烈 （薛禅汗）](#世祖-孛儿只斤忽必烈-薛禅汗)
  - [成宗 孛儿只斤·铁穆耳 完泽笃汗](#成宗-孛儿只斤铁穆耳-完泽笃汗)
  - [武宗 统天继圣钦文英武大章孝皇帝 仁惠宣孝皇帝 孛儿只斤·海山 曲律汗](#武宗-统天继圣钦文英武大章孝皇帝-仁惠宣孝皇帝-孛儿只斤海山-曲律汗)
  - [仁宗 圣文钦孝皇帝 孛儿只斤·爱育黎拔力八达 （普颜笃汗）](#仁宗-圣文钦孝皇帝-孛儿只斤爱育黎拔力八达-普颜笃汗)
  - [英宗 继天体道敬文仁武大昭孝皇帝 睿圣文孝皇帝 孛儿只斤·硕德八剌 格坚汗](#英宗-继天体道敬文仁武大昭孝皇帝-睿圣文孝皇帝-孛儿只斤硕德八剌-格坚汗)
  - [文宗 钦天统圣至德诚功大文孝皇帝 圣明元孝皇帝 孛儿只斤·图帖睦尔 札牙笃汗](#文宗-钦天统圣至德诚功大文孝皇帝-圣明元孝皇帝-孛儿只斤图帖睦尔-札牙笃汗)
  - [惠宗 顺皇帝 （明太祖尊）孛儿只斤·妥懽帖睦尔](#惠宗-顺皇帝-明太祖尊孛儿只斤妥懽帖睦尔)
  - [太祖 朱元璋](#太祖-朱元璋)
  - [太宗 （初上庙号）成祖 （明世宗改上庙号） 启天弘道高明肇运圣武神功纯仁至孝文皇帝 朱棣（1360年-1424年）](#太宗-初上庙号成祖-明世宗改上庙号-启天弘道高明肇运圣武神功纯仁至孝文皇帝-朱棣1360年-1424年)
  - [英宗 法天立道仁明诚敬昭文宪武至德广孝睿皇帝 朱祁镇(1427年-1464年）](#英宗-法天立道仁明诚敬昭文宪武至德广孝睿皇帝-朱祁镇1427年-1464年)
  - [宪宗 继天凝道诚明仁敬崇文肃武宏德圣孝纯皇帝 朱见深（1447年-1487年）](#宪宗-继天凝道诚明仁敬崇文肃武宏德圣孝纯皇帝-朱见深1447年-1487年)
  - [武宗 承天达道英肃睿哲昭德显功弘文思孝毅皇帝 朱厚照 （1491年-1521年）](#武宗-承天达道英肃睿哲昭德显功弘文思孝毅皇帝-朱厚照-1491年-1521年)
  - [世宗 钦天履道英毅神圣宣文广武洪仁大孝肃皇帝 朱厚熜（1507年-1566年）](#世宗-钦天履道英毅神圣宣文广武洪仁大孝肃皇帝-朱厚熜1507年-1566年)
  - [穆宗 契天隆道渊懿宽仁显文光武纯德弘孝庄皇帝 朱载坖（1537年-1572年）](#穆宗-契天隆道渊懿宽仁显文光武纯德弘孝庄皇帝-朱载坖1537年-1572年)
- [参考文献](#参考文献)


## 自叙

> 


## 孔子世家

孔子生鲁昌平乡陬邑。其先宋人也，曰孔防叔。防叔生伯夏，伯夏生叔梁纥。纥与颜氏女野合而生孔子，祷于尼丘得孔子。鲁襄公二十二年而孔子生。生而首上圩顶，故因名曰丘云。字仲尼，姓孔氏 [2] 。
丘生而叔梁纥死，葬于防山。防山在鲁东，由是孔子疑其父墓处，母讳之也。孔子为儿嬉戏，常陈俎豆，设礼容。孔子母死，乃殡五父之衢，盖其慎也。郰人挽父之母诲孔子父墓，然后往合葬于防焉。
孔子要绖，季氏飨士，孔子与往。阳虎绌曰：“季氏飨士，非敢飨子也。”孔子由是退。
孔子年十七，鲁大夫孟釐子病且死，诫其嗣懿子曰：“孔丘，圣人之后，灭于宋。其祖弗父何始有宋而嗣让厉公。及正考父佐戴、武、宣公，三命兹益恭，故鼎铭云：‘一命而偻，再命而伛，三命而俯，循墻而走，亦莫敢余侮。饘于是，粥于是，以糊余口。’其恭如是。吾闻圣人之后，虽不当世，必有达者。今孔丘年少好礼，其达者欤？吾即没，若必师之。”及釐子卒，懿子与鲁人南宫敬叔往学礼焉。是岁，季武子卒，平子代立。
孔子贫且贱。及长，尝为季氏史，料量平；尝为司职吏而畜蕃息。由是为司空。已而去鲁，斥乎齐，逐乎宋、卫，困于陈蔡之间，于是反鲁。孔子长九尺有六寸，人皆谓之“长人”而异之。鲁复善待，由是反鲁。
鲁南宫敬叔言鲁君曰：“请与孔子适周。”鲁君与之一乘车，两马，一竖子俱，适周问礼，盖见老子云。辞去，而老子送之曰：“吾闻富贵者送人以财，仁人者送人以言。吾不能富贵，窃仁人之号，送子以言，曰：‘聪明深察而近于死者，好议人者也。博辩广大危其身者，发人之恶者也。为人子者毋以有己，为人臣者毋以有己。’”孔子自周反于鲁，弟子稍益进焉。
是时也，晋平公淫，六卿擅权，东伐诸侯；楚灵王兵彊，陵轹中国；齐大而近于鲁。鲁小弱，附于楚则晋怒；附于晋则楚来伐；不备于齐，齐师侵鲁。
鲁昭公之二十年，而孔子盖年三十矣。齐景公与晏婴来适鲁，景公问孔子曰：“昔秦穆公国小处辟，其霸何也？”对曰：“秦，国虽小，其志大；处虽辟，行中正。身举五羖，爵之大夫，起累绁之中，与语三日，授之以政。以此取之，虽王可也，其霸小矣。”景公说。
孔子年三十五，而季平子与郈昭伯以斗鸡故得罪鲁昭公，昭公率师击平子，平子与孟氏、叔孙氏三家共攻昭公，昭公师败，奔于齐，齐处昭公干侯。其后顷之，鲁乱。孔子适齐，为高昭子家臣，欲以通乎景公。与齐太师语乐，闻韶音，学之，三月不知肉味，齐人称之。
景公问政孔子，孔子曰：“君君，臣臣，父父，子子。”景公曰：“善哉！信如君不君，臣不臣，父不父，子不子，虽有粟，吾岂得而食诸！”他日又复问政于孔子，孔子曰：“政在节财。”景公说，将欲以尼溪田封孔子。晏婴进曰：“夫儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游说乞贷，不可以为国。自大贤之息，周室既衰，礼乐缺有间。今孔子盛容饰，繁登降之礼，趋详之节，累世不能殚其学，当年不能究其礼。君欲用之以移齐俗，非所以先细民也。”后景公敬见孔子，不问其礼。异日，景公止孔子曰：“奉子以季氏，吾不能。”以季孟之闲待之。齐大夫欲害孔子，孔子闻之。景公曰：“吾老矣，弗能用也。”孔子遂行，反乎鲁。
孔子年四十二，鲁昭公卒于干侯，定公立。定公立五年，夏，季平子卒，桓子嗣立。季桓子穿井得土缶，中若羊，问仲尼云“得狗”。仲尼曰：“以丘所闻，羊也。丘闻之，木石之怪夔、罔阆，水之怪龙、罔象，土之怪坟羊。”
吴伐越，堕会稽，得骨节专车。吴使使问仲尼：“骨何者最大？”仲尼曰：“禹致群神于会稽山，防风氏后至，禹杀而戮之，其节专车，此为大矣。”吴客曰：“谁为神？”仲尼曰：“山川之神足以纲纪天下，其守为神，社稷为公侯，皆属于王者。”客曰：“防风何守？”仲尼曰：“汪罔氏之君守封、禺之山，为厘姓。在虞、夏、商为汪罔，于周为长翟，今谓之大人。”客曰：“人长几何？”仲尼曰：“僬侥氏三尺，短之至也。长者不过十之，数之极也。”于是吴客曰：“善哉圣人！”
桓子嬖臣曰仲梁怀，与阳虎有隙。阳虎欲逐怀，公山不狃止之。其秋，怀益骄，阳虎执怀。桓子怒，阳虎因囚桓子，与盟而醳之。阳虎由此益轻季氏。季氏亦僭于公室，陪臣执国政，是以鲁自大夫以下皆僭离于正道。故孔子不仕，退而修诗书礼乐，弟子弥众，至自远方，莫不受业焉。
定公八年，公山不狃不得意于季氏，因阳虎为乱，欲废三桓之适，更立其庶孽阳虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子年五十。
公山不狃以费畔季氏，使人召孔子。孔子循道弥久，温温无所试，莫能己用，曰：“盖周文武起丰镐而王，今费虽小，傥庶几乎！”欲往。子路不说，止孔子。孔子曰：“夫召我者岂徒哉？如用我，其为东周乎！”然亦卒不行。
其后定公以孔子为中都宰，一年，四方皆则之。由中都宰为司空，由司空为大司寇。
定公十年春，及齐平。夏，齐大夫黎锄言于景公曰：“鲁用孔丘，其势危齐。”乃使使告鲁为好会，会于夹谷。鲁定公且以乘车好往。孔子摄相事，曰：“臣闻有文事者必有武备，有武事者必有文备。古者诸侯出疆，必具官以从。请具左右司马。”定公曰：“诺。”具左右司马。会齐侯夹谷，为坛位，土阶三等，以会遇之礼相见，揖让而登。献酬之礼毕，齐有司趋而进曰：“请奏四方之乐。”景公曰：“诺。”于是旍旄羽袚矛戟剑拨鼓噪而至。孔子趋而进，历阶而登，不尽一等，举袂而言曰：“吾两君为好会，夷狄之乐何为于此！请命有司！”有司却之，不去，则左右视晏子与景公。景公心怍，麾而去之。有顷，齐有司趋而进曰：“请奏宫中之乐。”景公曰：“诺。”优倡侏儒为戏而前。孔子趋而进，历阶而登，不尽一等，曰：“匹夫而营惑诸侯者罪当诛！请命有司！”有司加法焉，手足异处。景公惧而动，知义不若，归而大恐，告其群臣曰：“鲁以君子之道辅其君，而子独以夷狄之道教寡人，使得罪于鲁君，为之柰何？”有司进对曰：“君子有过则谢以质，小人有过则谢以文。君若悼之，则谢以质。”于是齐侯乃归所侵鲁之郓、汶阳、龟阴之田以谢过。
定公十三年夏，孔子言于定公曰：“臣无藏甲，大夫毋百雉之城。”使仲由为季氏宰，将堕三都。于是叔孙氏先堕郈。季氏将堕费，公山不狃、叔孙辄率费人袭鲁。公与三子入于季氏之宫，登武子之台。费人攻之，弗克，入及公侧。孔子命申句须、乐颀下伐之，费人北。国人追之，败诸姑蔑。二子奔齐，遂堕费。将堕成，公敛处父谓孟孙曰：“堕成，齐人必至于北门。且成，孟氏之保鄣，无成是无孟氏也。我将弗堕。”十二月，公围成，弗克。
定公十四年，孔子年五十六，由大司寇行摄相事，有喜色。门人曰：“闻君子祸至不惧，福至不喜。”孔子曰：“有是言也。不曰‘乐其以贵下人’乎？”于是诛鲁大夫乱政者少正卯。与闻国政三月，粥羔豚者弗饰贾；男女行者别于涂；涂不拾遗；四方之客至乎邑者不求有司，皆予之以归。
齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎锄曰：“请先尝沮之；沮之而不可则致地，庸迟乎！”于是选齐国中女子好者八十人，皆衣文衣而舞康乐，文马三十驷，遗鲁君。陈女乐文马于鲁城南高门外，季桓子微服往观再三，将受，乃语鲁君为周道游，往观终日，怠于政事。子路曰：“夫子可以行矣。”孔子曰：“鲁今且郊，如致膰乎大夫，则吾犹可以止。”桓子卒受齐女乐，三日不听政；郊，又不致膰俎于大夫。孔子遂行，宿乎屯。而师己送，曰：“夫子则非罪。”孔子曰：“吾歌可夫？”歌曰：“彼妇之口，可以出走；彼妇之谒，可以死败。盖优哉游哉，维以卒岁！”师己反，桓子曰：“孔子亦何言？”师己以实告。桓子喟然叹曰：“夫子罪我以群婢故也夫！”
孔子遂适卫，主于子路妻兄颜浊邹家。卫灵公问孔子：“居鲁得禄几何？”对曰：“奉粟六万。”卫人亦致粟六万。居顷之，或谮孔子于卫灵公。灵公使公孙余假一出一入。孔子恐获罪焉，居十月，去卫。
将适陈，过匡，颜刻为仆，以其策指之曰：“昔吾入此，由彼缺也。”匡人闻之，以为鲁之阳虎。阳虎尝暴匡人，匡人于是遂止孔子。孔子状类阳虎，拘焉五日，颜渊后，子曰：“吾以汝为死矣。”颜渊曰：“子在，回何敢死！”匡人拘孔子益急，弟子惧。孔子曰：“文王既没，文不在兹乎？天之将丧斯文也，后死者不得与于斯文也。天之未丧斯文也，匡人其如予何！”孔子使从者为宁武子臣于卫，然后得去。
去即过蒲。月馀，反乎卫，主蘧伯玉家。灵公夫人有南子者，使人谓孔子曰：“四方之君子不辱欲与寡君为兄弟者，必见寡小君。寡小君愿见。”孔子辞谢，不得已而见之。夫人在絺帷中。孔子入门，北面稽首。夫人自帷中再拜，环佩玉声璆然。孔子曰：“吾乡为弗见，见之礼答焉。”子路不说。孔子矢之曰：“予所不者，天厌之！天厌之！”居卫月馀，灵公与夫人同车，宦者雍渠参乘，出，使孔子为次乘，招摇市过之。孔子曰：“吾未见好德如好色者也。”于是丑之，去卫，过曹。是岁，鲁定公卒。
孔子去曹适宋，与弟子习礼大树下。宋司马桓魋欲杀孔子，拔其树。孔子去。弟子曰：“可以速矣。”孔子曰：“天生德于予，桓魋其如予何！”
孔子适郑，与弟子相失，孔子独立郭东门。郑人或谓子贡曰：“东门有人，其颡似尧，其项类皋陶，其肩类子产，然自要以下不及禹三寸。累累若丧家之狗。”子贡以实告孔子。孔子欣然笑曰：“形状，末也。而谓似丧家之狗，然哉！然哉！”
孔子遂至陈，主于司城贞子家。岁馀，吴王夫差伐陈，取三邑而去。赵鞅伐朝歌。楚围蔡，蔡迁于吴。吴败越王句践会稽。
有隼集于陈廷而死，楛矢贯之，石砮，矢长尺有咫。陈愍公使使问仲尼。仲尼曰：“隼来远矣，此肃慎之矢也。昔武王克商，通道九夷百蛮，使各以其方贿来贡，使无忘职业。于是肃慎贡楛矢石砮，长尺有咫。先王欲昭其令德，以肃慎矢分大姬，配虞胡公而封诸陈。分同姓以珍玉，展亲；分异姓以远职，使无忘服。故分陈以肃慎矢。”试求之故府，果得之。
孔子居陈三岁，会晋楚争彊，更伐陈，及吴侵陈，陈常被寇。孔子曰：“归与归与！吾党之小子狂简，进取不忘其初。”于是孔子去陈。
过蒲，会公叔氏以蒲畔，蒲人止孔子。弟子有公良孺者，以私车五乘从孔子。其为人长贤，有勇力，谓曰：“吾昔从夫子遇难于匡，今又遇难于此，命也已。吾与夫子再罹难，宁斗而死。”斗甚疾。蒲人惧，谓孔子曰：“茍毋适卫，吾出子。”与之盟，出孔子东门。孔子遂适卫。子贡曰：“盟可负邪？”孔子曰：“要盟也，神不听。”
卫灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾大夫以为不可。今蒲，卫之所以待晋楚也，以卫伐之，无乃不可乎？”孔子曰：“其男子有死之志，妇人有保西河之志。吾所伐者不过四五人。”灵公曰：“善。”然不伐蒲。
灵公老，怠于政，不用孔子。孔子喟然叹曰：“茍有用我者，朞月而已，三年有成。”孔子行。
佛肸为中牟宰。赵简子攻范、中行，伐中牟。佛肸畔，使人召孔子。孔子欲往。子路曰：“由闻诸夫子，‘其身亲为不善者，君子不入也’。今佛肸亲以中牟畔，子欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。我岂匏瓜也哉，焉能系而不食？”
孔子击磬。有荷蒉而过门者，曰：“有心哉，击磬乎！硁硁乎，莫己知也夫而已矣！”
孔子学鼓琴师襄子，十日不进。师襄子曰：“可以益矣。”孔子曰：“丘已习其曲矣，未得其数也。”有闲，曰：“已习其数，可以益矣。”孔子曰：“丘未得其志也。”有闲，曰：“已习其志，可以益矣。”孔子曰：“丘未得其为人也。”有闲，〔曰〕有所穆然深思焉，有所怡然高望而远志焉。曰：“丘得其为人，黯然而黑，几然而长，眼如望羊，如王四国，非文王其谁能为此也！”师襄子辟席再拜，曰：“师盖云文王操也。”
孔子既不得用于卫，将西见赵简子。至于河而闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦鸣犊，舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，覆巢毁卵则凤皇不翔。何则？君子讳伤其类也。夫鸟兽之于不义也尚知辟之，而况乎丘哉！”乃还息乎陬乡，作为陬操以哀之。而反乎卫，入主蘧伯玉家。
他日，灵公问兵阵。孔子曰：“俎豆之事则尝闻之，军旅之事未之学也。”明日，与孔子语，见蜚雁，仰视之，色不在孔子。孔子遂行，复如陈。
夏，卫灵公卒，立孙辄，是为卫出公。六月，赵鞅内太子蒯聩于戚。阳虎使太子絻，八人衰绖，伪自卫迎者，哭而入，遂居焉。冬，蔡迁于州来。是岁鲁哀公三年，而孔子年六十矣。齐助卫围戚，以卫太子蒯聩在故也。
夏，鲁桓厘庙燔，南宫敬叔救火。孔子在陈，闻之，曰：“灾必于桓厘庙乎？”已而果然。
秋，季桓子病，辇而见鲁城，喟然叹曰：“昔此国几兴矣，以吾获罪于孔子，故不兴也。”顾谓其嗣康子曰：“我即死，若必相鲁；相鲁，必召仲尼。”后数日，桓子卒，康子代立。已葬，欲召仲尼。公之鱼曰：“昔吾先君用之不终，终为诸侯笑。今又用之，不能终，是再为诸侯笑。”康子曰：“则谁召而可？”曰：“必召冉求。”于是使使召冉求。冉求将行，孔子曰：“鲁人召求，非小用之，将大用之也。”是日，孔子曰：“归乎归乎！吾党之小子狂简，斐然成章，吾不知所以裁之。”子赣知孔子思归，送冉求，因诫曰“即用，以孔子为招”云。
冉求既去，明年，孔子自陈迁于蔡。蔡昭公将如吴，吴召之也。前昭公欺其臣迁州来，后将往，大夫惧复迁，公孙翩射杀昭公。楚侵蔡。秋，齐景公卒。
明年，孔子自蔡如叶。叶公问政，孔子曰：“政在来远附迩。”他日，叶公问孔子于子路，子路不对。孔子闻之，曰：“由，尔何不对曰‘其为人也，学道不倦，诲人不厌，发愤忘食，乐以忘忧，不知老之将至’云尔。”
去叶，反于蔡。长沮、桀溺耦而耕，孔子以为隐者，使子路问津焉。长沮曰：“彼执舆者为谁？”子路曰：“为孔丘。”曰：“是鲁孔丘与？”曰：“然。”曰：“是知津矣。”桀溺谓子路曰：“子为谁？”曰：“为仲由。”曰：“子，孔丘之徒与？”曰：“然。”桀溺曰：“悠悠者天下皆是也，而谁以易之？且与其从辟人之士，岂若从辟世之士哉！”耰而不辍。子路以告孔子，孔子怃然曰：“鸟兽不可与同群。天下有道，丘不与易也。”
他日，子路行，遇荷莜丈人，曰：“子见夫子乎？”丈人曰：“四体不勤，五谷不分，孰为夫子！”植其杖而芸。子路以告，孔子曰：“隐者也。”复往，则亡。
孔子迁于蔡三岁，吴伐陈。楚救陈，军于城父。闻孔子在陈蔡之闲，楚使人聘孔子。孔子将往拜礼，陈蔡大夫谋曰：“孔子贤者，所刺讥皆中诸侯之疾。今者久留陈蔡之闲，诸大夫所设行皆非仲尼之意。今楚，大国也，来聘孔子。孔子用于楚，则陈蔡用事大夫危矣。”于是乃相与发徒役围孔子于野。不得行，绝粮。从者病，莫能兴。孔子讲诵弦歌不衰。子路愠见曰：“君子亦有穷乎？”孔子曰：“君子固穷，小人穷斯滥矣。”
子贡色作。孔子曰：“赐，尔以予为多学而识之者与？”曰：“然。非与？”孔子曰：“非也。予一以贯之。”
孔子知弟子有愠心，乃召子路而问曰：“诗云‘匪兕匪虎，率彼旷野’。吾道非邪？吾何为于此？”子路曰：“意者吾未仁邪？人之不我信也。意者吾未知邪？人之不我行也。”孔子曰：“有是乎！由，譬使仁者而必信，安有伯夷、叔齐？使知者而必行，安有王子比干？”
子路出，子贡入见。孔子曰：“赐，诗云‘匪兕匪虎，率彼旷野’。吾道非邪？吾何为于此？”子贡曰：“夫子之道至大也，故天下莫能容夫子。夫子盖少贬焉？”孔子曰：“赐，良农能稼而不能为穑，良工能巧而不能为顺。君子能修其道，纲而纪之，统而理之，而不能为容。今尔不修尔道而求为容。赐，而志不远矣！”
子贡出，颜回入见。孔子曰：“回，诗云‘匪兕匪虎，率彼旷野’。吾道非邪？吾何为于此？”颜回曰：“夫子之道至大，故天下莫能容。虽然，夫子推而行之，不容何病，不容然后见君子！夫道之不修也，是吾丑也。夫道既已大修而不用，是有国者之丑也。不容何病，不容然后见君子！”孔子欣然而笑曰：“有是哉颜氏之子！使尔多财，吾为尔宰。”
于是使子贡至楚。楚昭王兴师迎孔子，然后得免。
昭王将以书社地七百里封孔子。楚令尹子西曰：“王之使使诸侯有如子贡者乎？”曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三五之法，明周召之业，王若用之，则楚安得世世堂堂方数千里乎？夫文王在丰，武王在镐，百里之君卒王天下。今孔丘得据土壤，贤弟子为佐，非楚之福也。”昭王乃止。其秋，楚昭王卒于城父。
楚狂接舆歌而过孔子，曰：“凤兮凤兮，何德之衰！往者不可谏兮，来者犹可追也！已而已而，今之从政者殆而！”孔子下，欲与之言。趋而去，弗得与之言。
于是孔子自楚反乎卫。是岁也，孔子年六十三，而鲁哀公六年也。
其明年，吴与鲁会缯，征百牢。太宰嚭召季康子。康子使子贡往，然后得已。
孔子曰：“鲁卫之政，兄弟也。”是时，卫君辄父不得立，在外，诸侯数以为让。而孔子弟子多仕于卫，卫君欲得孔子为政。子路曰：“卫君待子而为政，子将奚先？”孔子曰：“必也正名乎！”子路曰：“有是哉，子之迂也！何其正也？”孔子曰：“野哉由也！夫名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中则民无所错手足矣。夫君子为之必可名，言之必可行。君子于其言，无所茍而已矣。”
其明年，冉有为季氏将师，与齐战于郎，克之。季康子曰：“子之于军旅，学之乎？性之乎？”冉有曰：“学之于孔子。”季康子曰：“孔子何如人哉？”对曰：“用之有名；播之百姓，质诸鬼神而无憾。求之至于此道，虽累千社，夫子不利也。”康子曰：“我欲召之，可乎？”对曰：“欲召之，则毋以小人固之，则可矣。”而卫孔文子将攻太叔，问策于仲尼。仲尼辞不知，退而命载而行，曰：“鸟能择木，木岂能择鸟乎！”文子固止。会季康子逐公华、公宾、公林，以币迎孔子，孔子归鲁。
孔子之去鲁凡十四岁而反乎鲁。
鲁哀公问政，对曰：“政在选臣。”季康子问政，曰：“举直错诸枉，则枉者直。”康子患盗，孔子曰：“茍子之不欲，虽赏之不窃。”然鲁终不能用孔子，孔子亦不求仕。
孔子之时，周室微而礼乐废，诗书缺。追迹三代之礼，序书传，上纪唐虞之际，下至秦缪，编次其事。曰：“夏礼吾能言之，杞不足征也。殷礼吾能言之，宋不足征也。足，则吾能征之矣。”观殷夏所损益，曰：“后虽百世可知也，【集解】何晏曰：“物类相召，势数相生，其变有常，故可预知者也。”以一文一质。周监二代，郁郁乎文哉。吾从周。”故书传、礼记自孔氏。
孔子语鲁大师：“乐其可知也。始作翕如，纵之纯如，皦如，绎如也，以成。”“吾自卫反鲁，然后乐正，雅颂各得其所。”
古者诗三千馀篇，及至孔子，去其重，取可施于礼义，上采契后稷，中述殷周之盛，至幽厉之缺，始于衽席，故曰“关雎之乱以为风始，鹿鸣为小雅始，文王为大雅始，清庙为颂始”。三百五篇孔子皆弦歌之，以求合韶武雅颂之音。礼乐自此可得而述，以备王道，成六艺。
孔子晚而喜易，序彖、系、象、说卦、文言。读易，韦编三绝。曰：“假我数年，若是，我于易则彬彬矣。”
孔子以诗书礼乐教，弟子盖三千焉，身通六艺者七十有二人。如颜浊邹之徒，颇受业者甚众。
孔子以四教：文，行，忠，信。绝四：毋意，毋必，毋固，毋我。所慎：斋，战，疾。子罕言利与命与仁。不愤不启，举一隅不以三隅反，则弗复也。
其于乡党，恂恂似不能言者。其于宗庙朝廷，辩辩言，唯谨尔。朝，与上大夫言，闇闇如也；与下大夫言，侃侃如也。
入公门，鞠躬如也；趋进，翼如也。君召使傧，色勃如也。君命召，不俟驾行矣。
鱼馁，肉败，割不正，不食。席不正，不坐。食于有丧者之侧，未尝饱也。
是日哭，则不歌。见齐衰、瞽者，虽童子必变。
“三人行，必得我师。”“德之不修，学之不讲，闻义不能徙，不善不能改，是吾忧也。”使人歌，善，则使复之，然后和之。
子不语：怪，力，乱，神。
子贡曰：“夫子之文章，可得闻也。夫子言天道与性命，弗可得闻也已。”颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭我才，如有所立，卓尔。虽欲从之，蔑由也已。”达巷党人〔童子〕曰：“大哉孔子，博学而无所成名。”子闻之曰：“我何执？执御乎？执射乎？我执御矣。”牢曰：“子云‘不试，故艺’。”
鲁哀公十四年春，狩大野。叔孙氏车子锄获兽，以为不祥。仲尼视之，曰：“麟也。”取之。曰：“河不出图，雒不出书，吾已矣夫！”颜渊死，孔子曰：“天丧予！”及西狩见麟，曰：“吾道穷矣！”喟然叹曰：“莫知我夫！”子贡曰：“何为莫知子？”子曰：“不怨天，不尤人，下学而上达，知我者其天乎！”
“不降其志，不辱其身，伯夷、叔齐乎！”谓“柳下惠、少连降志辱身矣”。谓“虞仲、夷逸隐居放言，行中清，废中权”。“我则异于是，无可无不可。”
子曰：“弗乎弗乎，君子病没世而名不称焉。吾道不行矣，吾何以自见于后世哉？”乃因史记作春秋，上至隐公，下讫哀公十四年，十二公。据鲁，亲周，故殷，运之三代。约其文辞而指博。故吴楚之君自称王，而春秋贬之曰“子”；践土之会实召周天子，而春秋讳之曰“天王狩于河阳”：推此类以绳当世。贬损之义，后有王者举而开之。春秋之义行，则天下乱臣贼\子惧焉。
孔子在位听讼，文辞有可与人共者，弗独有也。至于为春秋，笔则笔，削则削，子夏之徒不能赞一辞。弟子受春秋，孔子曰：“后世知丘者以春秋，而罪丘者亦以春秋。”
明岁，子路死于卫。孔子病，子贡请见。孔子方负杖逍遥于门，曰：“赐，汝来何其晚也？”孔子因叹，歌曰：“太山坏乎！梁柱摧乎！哲人萎乎！”因以涕下。谓子贡曰：“天下无道久矣，莫能宗予。夏人殡于东阶，周人于西阶，殷人两柱闲。昨暮予梦坐奠两柱之闲，予始殷人也。”后七日卒。
孔子年七十三，以鲁哀公十六年四月己丑卒。
哀公诔之曰：“旻天不吊，不慭遗一老，俾屏余一人以在位，茕茕余在疚。呜呼哀哉！尼父，毋自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也。称‘余一人’，非名也。”
孔子葬鲁城北泗上，弟子皆服三年。三年心丧毕，相诀而去，则哭，各复尽哀；或复留。唯子赣庐于冢上，凡六年，然后去。弟子及鲁人往从冢而家者百有馀室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，至于汉二百馀年不绝。高皇帝过鲁，以太牢祠焉。诸侯卿相至，常先谒然后从政。
孔子生鲤，字伯鱼。伯鱼年五十，先孔子死。
伯鱼生伋，字子思，年六十二。尝困于宋。子思作中庸。
子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，尝为魏相。
子慎生鲋，年五十七，为陈王涉博士，死于陈下。
鲋弟子襄，年五十七。尝为孝惠皇帝博士，迁为长沙太守。长九尺六寸。
子襄生忠，年五十七。忠生武，武生延年及安国。安国为今皇帝博士，至临淮太守，蚤卒。安国生昂，昂生欢。
太史公曰：诗有之：“高山仰止，景行行止。”虽不能至，然心向往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十馀世，学者宗之。自天子王侯，中国言六艺者折中于夫子，可谓至圣矣！


## 周


> 己丑，周昭王元年。

> > 案《竹书纪年》:元年庚子春正月，王即位，复设象魏。

> > > 象魏 - 古代天子﹑诸侯宫门外的一对高建筑，亦叫'阙'或'观'，为悬示教令的地方。 借指宫室，朝廷。《周礼·天官·太宰》：“正月之吉，始和，布治于邦国都鄙，乃县治象之灋于象魏，使万民观治象，挟日而敛之。”郑玄注引郑司农曰：“象魏，闕也。”贾公彦疏：“郑司农云：‘象魏，闕也’者， 周公谓之象魏，雉门之外，两观闕高魏魏然， 孔子谓之观。”唐杨炯《少室少姨庙碑》：“太微营室，明堂布政之宫；白兽苍龙，象魏悬书之法。”清钱谦益《刑部浙江清吏司主事陆化熙授承德郎》：“参报待以削草，象魏用为县书。”

### 周平王宜臼

#### 四十九年（前722 己未）（鲁隐公 元年） 

> 己未，四十有九年，春王正月。是时天子微弱，诸侯放恣，赏罚不行。故孔子因鲁史修春秋，以寓王法，托始于此年，首书“春王正月”。秋七月，王使宰咺锡鲁惠公仲子之赗。

> 鲁宣公（元年～十八年）乙丑，赵穿攻灵公于桃园。宣子未出山而复。大史书曰：「赵盾弑其君。」以示于朝。宣子曰：「不然。」对曰：「子为正卿，亡不越竟，反不讨贼，非子而谁？」宣子曰：「乌呼，『我之怀矣，自诒伊戚』，其我之谓矣！」孔子曰：「董孤，古之良史也，书法不隐。赵宣子，古之良大夫也，为法受恶。惜也，越竟乃免。」


> 宣公九年冬，陈灵公与孔宁、仪行父通于夏姬，皆衷其示日服以戏于朝。泄冶谏曰：「公卿宣淫，民无效焉，且闻不令，君其纳之。」公曰：「吾能改矣。」公告二子，二子请杀之，公弗禁，遂杀泄冶。孔子曰：「《诗》云：『民之多辟，无自立辟。』其泄冶之谓乎。」

> 鲁定公元年,秋七月癸巳，葬昭公于墓道南。孔子之为司寇也，沟而合诸墓。


> 鲁哀公三年,【传】三年夏五月辛卯，司铎火。孔子在陈，闻火，曰：「其桓、僖乎！」


> 哀公六年初，昭王有疾。卜曰：「河为祟。」王弗祭。大夫请祭诸郊，王曰：「三代命祀，祭不越望。江、汉、雎、章，楚之望也。祸福之至，不是过也。不谷虽不德，河非所获罪也。」遂弗祭。孔子曰：「楚昭王知大道矣！其不失国也，宜哉！《夏书》曰：『惟彼陶唐，帅彼天常，有此冀方。今失其行，乱其纪纲，乃灭而亡。』又曰：『允出兹在兹。』由己率常可矣。」


> 十一年师及齐师战于郊，齐师自稷曲，师不逾沟。樊迟曰：「非不能也，不信子也。请三刻而逾之。」如之，众从之。师入齐军，右师奔，齐人从之，陈瓘、陈庄涉泗。孟之侧后入以为殿，抽矢策其马，曰：「马不进也。」林不狃之伍曰：「走乎？」不狃曰：「谁不如？」曰：「然则止乎？」不狃曰：「恶贤？」徐步而死。师获甲首八十，齐人不能师。宵，谍曰：「齐人遁。」冉有请从之三，季孙弗许。孟孺子语人曰：「我不如颜羽，而贤于邴泄。子羽锐敏，我不欲战而能默。泄曰：『驱之。』」公为与其嬖僮汪錡乘，皆死，皆殡。孔子曰：「能执干戈以卫社稷，可无殇也。」冉有用矛于齐师，故能入其军。孔子曰：「义也。」

> 十二年夏五月，昭夫人孟子卒。昭公娶于吴，故不书姓。死不赴，故不称夫人。不反哭，故言不葬小君。孔子与吊，适季氏。季氏不絻，放絰而拜。


> 十五年闰月，良夫与大子入，舍于孔氏之外圃。昏，二人蒙衣而乘，寺人罗御，如孔氏。孔氏之老栾宁问之，称姻妾以告。遂入，适伯姬氏。既食，孔伯姬杖戈而先，大子与五人介，舆豭从之。迫孔悝于厕，强盟之，遂劫以登台。栾宁将饮酒，炙未熟，闻乱，使告季子。召获驾乘车，行爵食炙，奉卫侯辄来奔。季子将入，遇子羔将出，曰：「门已闭矣。」季子曰：「吾姑至焉。」子羔曰：「弗及，不践其难。」季子曰：「食焉，不辟其难。」子羔遂出。子路入，及门，公孙敢门焉，曰：「无入为也。」季子曰：「是公孙，求利焉而逃其难。由不然，利其禄，必救其患。」有使者出，乃入。曰：「大子焉用孔悝？虽杀之，必或继之。」且曰：「大子无勇，若燔台，半，必舍孔叔。」大子闻之，惧，下石乞、盂□敌子路。以戈击之，断缨。子路曰：「君子死，冠不免。」结缨而死。孔子闻卫乱，曰：「柴也其来，由也死矣。」孔悝立庄公。庄公害故政，欲尽去之，先谓司徒瞒成曰：「寡人离病于外久矣，子请亦尝之。」归告褚师比，欲与之伐公，不果。


> 周威烈王二十三年文王序《易》，以乾坤为首。孔子系之曰：“天尊地卑，乾坤定矣，卑高以陈，贵贱位矣。”言君臣之位，犹天地之不可易也。《春秋》抑诸侯，尊周室，王人虽微，序于诸侯之上，以是见圣人于君臣之际，未尝不惓惓也。非有桀、纣之暴，汤、武之仁，人归之，天命之，君臣之分，当守节伏死而已矣。是故以微子而代纣，则成汤配天矣；以季札而君吴，则太伯血食矣。然二子宁亡国而不为者，诚以礼之大节不可乱也。故曰：礼莫大于分也。夫礼，辨贵贱，序亲疏，裁群物，制庶事。非名不著，非器不形。名以命之，器以别之，然后上下粲然有伦，此礼之大经也。名器既亡，则礼安得独在哉？昔仲叔于奚有功于卫，辞邑而请繁缨，孔子以为不如多与之邑。惟名与器，不可以假人，君之所司也。政亡，则国家从之。卫君待孔子而为政，孔子欲先正名，以为名不正则民无所措手足。夫繁缨，小物也，而孔子惜之；正名，细务也，而孔子先之。诚以名器既乱，则上下无以相保故也。夫事未有不生于微而成于著。圣人之虑远，故能谨其微而治之；众人之识近，故必待其著而后救之。治其微，则用力寡而功多；救其著，则竭力而不能及也。《易》曰：“履霜，坚冰至”，《书》曰：“一日二日万几”，谓此类也。故曰：分莫大于名也。


> > 乙酉，三十三年，孟轲至魏。孟子，邹人，名轲，受业于孔子之孙子思。是岁魏惠王卑辞厚礼以招贤者，于是孟子至梁。


> > 赵君封弟胜为平原君。平原君好士，食客常数千人。有公孙龙者，善为坚白同异之辩，平原君客之。孔子之玄孙穿自鲁适赵，与龙论臧三耳，龙甚辩析，穿弗应。平原君问之，穿曰：“几能令臧三耳矣。然谓三耳甚难而实非也，谓两耳甚易而实是也，不知君将从易而是者乎，其亦从难而非者乎？”平原君谓龙曰：“公无复与孔子高辩事也！其人理胜于辞，公辞胜于理；辞胜于理，终必受诎。”

> > 壬申，周定王 十有八年，夏四月，卫孙良夫帅师及齐战于新筑，卫师败绩。卫与新筑人曲县、繁缨。卫孙桓子帅师及齐师战于新筑，败绩。新筑人仲叔于奚救之，桓子是以免。卫赏之邑，请曲县、繁缨以朝，许之。孔子曰：“惜也，不如多与之邑。唯器与名，不可以假人；若以假人，与人政也。政亡，则国家从之。”

> > 己巳，周景王十有三年，秋七月，孔子生伯鱼。孔子年十九，娶于宋弁官氏，一岁而生伯鱼。鱼之生也，鲁昭公以鲤赐，孔子荣君之贶，故因以名曰鲤而字伯鱼。

> > 庚戌，二十有一年，冬十一月，孔子生。



> > 庚子，周敬王十有九年，夏，鲁以孔子为中都宰。孔子为中都宰，制为养生送死之节，长幼异食，强弱异任，男女别途，路无拾遗，器不雕伪。为四寸之棺，五寸之椁，因丘陵为坟，不封不树。行之一年，而四方诸侯则焉。定公谓孔子曰：“学子此法以治鲁国，何如？”孔子对曰：“虽天下可平，何但鲁国而已哉！”

> > 辛丑，二十年，春，鲁以孔子为司空，进为大司寇。

> > 夏，鲁侯会齐侯于夹谷。齐使使告鲁为好会，会于夹谷。孔子相，曰：“臣闻有文事者必有武备。请具左、右司马以从。”既会，齐有司请奏四方之乐，于是旗旄剑戟，鼓噪而至。孔子趋而进曰：“吾两君为好，夷狄之乐何为于此！”齐侯心怍，麾之。齐有司请奏宫中之乐，优倡侏儒戏而前。孔子趋而进曰：“匹夫荧惑诸侯者罪当诛！请命有司！”加法焉，首足异处。景公惧，归语其臣曰：“鲁以君子之道辅其君，而子独以夷狄之道教寡人。”于是齐人乃归所侵鲁郓、汶阳、龟阴之田。

> > 癸卯，二十有二年，夏，鲁叔孙州仇帅师堕郈，鲁季孙斯、仲孙何忌帅师堕费。冬，鲁侯围成，弗克。孔子言于定公曰：“家不藏甲，邑无百雉之城。”使仲由为季氏宰，将堕三都。于是叔孙氏堕郈，季氏堕费，公敛处父不肯堕成。冬，公围成，不克。

> > 甲辰，二十有三年，冬，鲁以孔子摄相事，与闻国政。孔子为鲁相，摄朝七日而诛少正卯。门人问曰：“少正卯，鲁之闻人也。夫子为政而始诛之，得无失乎？”孔子曰：“人有大恶者五，而盗窃不与焉：一曰心达而险，二曰行僻而坚，三曰言伪而辩，四曰记丑而博，五曰顺非而泽。此五者有一于人，则不免于君子之诛，而少正卯兼有之。其居处足以聚徒成群，言谈足以饰邪荧众，强足以反是独立，此小人之桀雄也，不可以不诛也！是以汤诛尹谐，文王诛潘正，周公诛管叔，太公诛华仕，管仲诛付里乙，子产诛邓析、央何：此七子者，皆异世同心，不可不诛也。”鲁之贩羊有沈犹氏者，常朝饮其羊以诈市人。有公慎氏者，妻淫不制。有慎溃氏者，奢侈逾法。鲁之鬻六畜者，饰之以储价。及孔子之为政也，则沈犹氏不敢朝饮其羊，公慎氏出其妻，慎溃氏越境而徙。三月，则鬻牛马者不储价，卖羔豚者不加饰，男女行者别于涂，道不拾遗，男尚忠信，女尚贞顺。

> > 齐人归女乐于鲁，孔子适卫。

> > 己巳，二十有四年，夏五月，於越败吴于檇李。吴阖闾伐越；越句践御之，陈于檇李，大败之。阖闾伤将指而卒。子夫差立，誓以复雠，使人立于庭，苟出入，必谓己曰：“夫差，而忘越王之杀而父乎？”则对曰：“唯，不敢忘！”三年，乃报越。

> > 秋，卫世子蒯聩出奔宋。卫侯为夫人南子召宋朝，太子蒯聩献盂于齐，过宋野，野人歌曰：“既定尔娄猪，盍归吾艾豭？”太子羞之，谓戏阳速曰：“我从而朝少君，少君见我，我顾，乃杀之。”速曰：“诺。”乃朝夫人。太子三顾，速不进。夫人见其色，啼而走，曰：“蒯聩将杀余！”公执其手以登台。太子奔宋。

> > 孔子自卫适陈。畏于匡，复反于卫。

> > 丙午，二十有五年，春，孔子去卫过曹。夏五月，鲁定公卒，子蒋嗣。

> > 秋九月，孔子自曹适宋，及郑，至陈。孔子去曹适宋，与弟子习礼大树下。宋司马桓魋欲杀孔子，伐其树。孔子去。适郑，与弟子相失。孔子独立郭东门。郑人曰：“东门有人，其颡似尧，其项类皋陶，其肩类子产，然自要以下不及禹三寸，累累若丧家之狗。”孔子遂至陈，主于司城贞子家。

> > 丁未，二十有六年，春，吴子败越于夫椒。吴王夫差败越于夫椒，报檇李也。遂入越。越句践以甲楯五千保于会稽，使大夫种因吴太宰嚭以行成。夫差将许之，伍员曰：“不可。臣闻之树德莫如滋，去疾莫如尽。昔夏少康有田一成，有众一旅，能布其德而兆其谋，遂灭过、戈，复禹之绩。今吴不如过而越大于少康，或将丰之，不亦难乎！句践能亲而务施。施不失人，亲不弃劳，与我同壤，而世为仇雠。于是乎克而弗取，将又存之。违天而长寇雠，后虽悔之，不可及已！”弗听。退而告人曰：“越十年生聚，而十年教训，二十年之外，吴其为沼乎！”越及吴平。

> > 戊申，二十有七年，春，孔子自陈反于卫。孔子自卫如晋，不果，反乎卫，复如陈。孔子既不得用于卫，将西见赵简子。至于河，闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡问曰：“何谓也？”孔子曰：“窦鸣犊、舜华，晋国之贤大夫也。简子未得志之时，须此两人而后从政；今得志，乃杀之。君子恶伤其类，故余云然。”又反乎卫，复如陈。

> > 庚戌，二十有九年，夏，孔子在陈，思归鲁，寻如蔡。

> > 壬子，三十有一年，春，孔子自蔡如叶，楚子遣使来聘孔子。

纪　楚子闻孔子在陈、蔡之间，使人聘孔子。陈、蔡大夫谋曰：“孔子用于楚，则陈、蔡危矣。”相与发徒围之于野；不得行，绝粮。使子贡至楚。楚子兴师迎孔子，然后得行。楚子将以书社地封孔子，楚令尹子西曰：“王之使诸侯有如子贡者乎？”曰：“无有。”“王之辅相有如颜回者乎？”曰：“无有。”“王之将帅有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三王之法，明周、召之业，王若用之，则楚安得世世堂堂方数千里乎？夫文王在丰，武王在镐，百里之君，卒王天下。今孔丘得据土壤，贤弟子为佐，非楚之福也！”昭王乃止。

> > 秋，孔子自楚反于卫。

> > 丁巳，三十有六年，冬，孔子自卫反鲁。孔子叙书，记礼，删诗，正乐，序易彖、系、象、说卦、文言。鲁终不能用孔子，孔子亦不求仕。时周室微而礼、乐废，诗、书缺。孔子追述三代之礼，序书，上自唐、虞，下至秦缪。删古诗三千余篇为三百五篇，皆弦歌之，以求合韶、武、雅、颂之音。礼、乐自此可得而述。晩而喜易，序彖、象、系辞、说卦、文言。读易韦编三绝。孔子以诗、书、礼、乐教，弟子盖三千焉，身通六艺者七十有二人。

> > 庚申，三十有九年，春，鲁西狩获麟。鲁人西狩于大野，叔孙氏之车子商获麟，以为不祥，弃之郭外。孔子往观之，曰：“麟也！胡为来哉！”反袂拭面，涕泗沾襟，曰：“吾道穷矣！”

> > 孔子作春秋。孔子因鲁史作春秋，上自隐公元年，下讫哀公十四年，凡十有二公。绝笔于获麟。笔则笔，削则削，游、夏之徒不能赞一辞。

> > 辛丑，四十年，夏，荧惑守心。荧惑守心，心，宋之分野也，景公忧之。司星子韦曰：“可移于相。”公曰：“相，吾之股肱。”曰：“可移于民。”公曰：“君者待民。”曰：“可移于岁。”公曰：“岁饥民困，吾谁为君？子韦曰：“天高听卑。君有君人之言三，荧惑宜有动。”于是候之，果徙三度。

> > 壬戌，四十有一年，夏四月，大圣孔子卒于鲁。夏四月，孔子卒。鲁哀公诔之曰：“旻天不吊，不慭遗一老，俾屏余一人以在位！茕茕余在疚！呜呼哀哉！尼父，无自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也；称‘一人’，非名也：君两失之。”

> > 乙丑，四十有四年，秋，王崩，子仁践位。

> 敬王元年，晋人入敬王，子朝自立，敬王不得入，居泽。四年，晋率诸侯入敬王于周，子朝为臣，诸侯城周。十六年，子朝之徒复作乱，敬王奔于晋。十七年，晋定公遂入敬王于周。

> 三十九年，齐田常【田常：本名恒，《史记》避汉文帝刘恒讳改其名为常。】杀其君简公。

> 四十一年，楚灭陈。孔子卒。案《史记》《周本纪》:四十一年，楚灭陈。孔子卒。

## 秦

## 秦惠公（秦前惠公）

> 惠公元年，孔子行鲁相事。五年，晋卿中行、范氏反晋，晋使智氏、赵简子攻之，范、中行氏亡奔齐。惠公立十年卒，子悼公立。

## 秦悼公

> 嬴盘，在位十五年,前491年—前477年，秦惠公子

> 悼公二年，齐臣田乞弑其君孺子，立其兄阳生，是为悼公。六年，吴败齐师。齐人弑悼公，立其子简公。九年，晋定公与吴王夫差盟，争长于黄池，卒先吴。吴强，陵中国。十二年，齐田常弑简公，立其弟平公，常相之。十三年，楚灭陈。秦悼公立十四年卒，子厉共公立。孔子以悼公十二年卒。

> 扬子《法言》曰：或问：“仪、秦学乎鬼谷术而习乎纵横言，安中国者各十馀年，是夫？”曰：“诈人也。圣人恶诸。”曰：“孔子读而仪、秦行，何如也？”曰：“甚矣凤鸣而鸷翰也！”“然则子贡不为欤？”曰：“乱而不解，子贡耻诸。说而不富贵，仪、秦耻诸。”或曰：“仪、秦其才矣乎，迹不蹈已？”曰：“昔在任人，帝而难之，不以才矣。才乎才，非吾徒之才也。”

### 秦昭襄王四十八年周赧王五十六年（壬寅，前二五九年）

> 秦之始伐赵也，魏王问于诸大夫，皆以为秦伐赵，于魏便。孔斌曰：“何谓也？”曰：“胜赵，则吾因而服焉；不胜赵，则可承敝而击之。”子顺曰：“不然。秦自孝公以来，战未尝屈，今又属其良将，何敝之承？”大夫曰：“纵其胜赵，于我何损？邻之羞，国之福也。”子顺曰：“秦，贪暴之国也，胜赵，必复他求，吾恐于时魏受其师也。先人有言：燕雀处屋，子母相哺，呴呴焉相乐也，自以为安矣。灶突炎上，栋宇将焚，燕雀颜不变，不知祸之将及己也。今子不悟赵破患将及己，可以人而同于燕雀乎！”子顺者，孔子六世孙也。

### 始皇帝三十五年（己丑，前二一二年）

> 侯生、卢生相与讥议始皇，因亡去。始皇闻之，大怒曰：“卢生等，吾尊赐之甚厚，今乃诽谤我！诸生在咸阳者，吾使人廉问，或为妖言以乱黔首。”于是御史悉案问诸生。诸生传相告引，乃自除犯禁者四百六十馀人，皆坑之咸阳，使天下知之，以惩后；益发谪徙边。始皇长子扶苏谏曰：“诸生皆诵法孔子。今上皆重法绳之，臣恐天下不安。”始皇怒，使扶苏北监蒙恬军于上郡。

## 西汉

> 汉高帝十二年丙午十一月，过鲁，以太牢祠孔子。

### 世宗 孝武皇帝 刘彻 刘启十子

> 辛丑，世宗孝武皇帝建元元年，冬十月，举贤良方正直言极谏之士，董仲舒上三策之，仲舒复对曰：“臣闻：天者，群物之祖，故遍覆包函而无所殊。圣人法天而立道，亦溥爱而亡私。春者，天之所以生也；仁者，君之所以爱也；夏者，天之所以长也；德者，君之所以养也；霜者，天之所以杀也；刑者，君之所以罚也。孔子作春秋，上揆之天道，下质诸人情，书邦家之过，兼灾异之变，以此见人之所为，其美恶之极，乃与天地流通而往来相应，此亦言天之一端也。天令之谓命，命非圣人不行；质朴之谓性，性非教化不成；人欲之谓情，情非制度不节。是故王者上谨于承天意，以顺命也；下务明教化民，以成性也；正法度之宜，别上下之序，以防欲也：修此三者，而大本举矣。人受命于天，固超然异于群生，入有父子兄弟之亲，出有君臣上下之谊，会遇相聚有耆老长幼之施，粲然有文以相接，欢然有恩以相爱。故孔子曰：‘天地之性人为贵。’明于天性，知自贵于物，然后知仁谊，知仁谊然后重礼节，重礼节然后安处善，安处善然后乐循理，乐循理然后谓之君子。臣又闻之：聚少成多，积小至巨，故圣人莫不以暗致明，以微致显。言出于己，不可塞也；行发于身，不可掩也。故尽小者大，慎微者著。积善在身，犹长日加益，而人不知也；积恶在身，犹火销膏，而人不见也。此唐、虞之所以得令名，而桀、纣之可为悼惧者也。夫乐而不乱，复而不厌者，谓之道。道者，万世亡敝；敝者，道之失也。先王之道，必有偏而不起之处，故政有眊而不行，举其偏者以补其敝而已矣。三王之道，所祖不同，非其相反。夏尚忠，殷尚敬，周尚文者，所继之捄当用此也。道之大原出于天，天不变道亦不变，是以禹继舜，舜继尧，三圣相授而守一道，亡捄敝之政也。繇是观之，继治世者其道同，继乱世者其道变。今汉继大乱之后，若宜少损周之文致，用夏之忠者。夫天亦有所分予：予之齿者去其角，傅之翼者两其足，是所受大者不得取小也。古之所予禄者，不食于力，不动于末，与天同意者也。天子大夫者，下民之所视效，岂可以居贤人之位，而为庶人行哉！夫皇皇求财利，常恐乏匮者，庶人之意也；皇皇求仁义，常恐不能化民者，大夫之意也。若居君子之位，当君子之行，则舍公仪休之相鲁，无可为者矣。春秋大一统者，天地之常经，古今之通谊也。今师异道，人异论，百家殊方，指意不同，是以上无以持一统，法制数变，下不知守。臣愚以为诸不在六艺之科、孔子之术者，皆绝其道，勿使并进，邪辟之说灭息，然后统纪可一，而法度可明，民知所从矣。”天子善其对，以仲舒为江都相。

### 汉成帝年

> 癸丑，绥和元年，春二月封孔吉为殷绍嘉侯。三月，与周承休侯皆进爵为公。

> > 初，诏求殷后，分散为十余姓，推求其嫡，不能得。匡衡、梅福皆以为宜封孔子世为汤后，上从之。

### 新朝

> 丁酉，王莽十三年，春正月，以绍嘉公孔安为宋公，承休公姬常为卫公。

> 夏四月，汉光武帝在兵间久，厌武事，且知天下疲耗，思乐息肩，自陇、蜀平后，非警急未尝复言军旅。皇太子尝问攻战之事，帝曰：“昔卫灵公问陈，孔子不对。此非尔所及。”邓禹、贾复知帝偃干戈，修文德，不欲功臣拥众京师，乃去甲兵，敦儒学。帝思念欲完功臣爵土，不令以吏职为过，遂罢左、右将军官。耿弇等亦上大将军印、绶，皆以列侯就第，加位特进，奉朝请。

### 显宗 孝明皇帝 刘庄

> 壬申，十五年，春二月，帝东巡，耕于下邳。三月，至鲁，诣孔子宅。

> > 幸孔子宅，亲御讲堂，命皇太子诸王说经。

### 肃宗 孝章皇帝 刘炟

> 乙酉，二年，春三月，至鲁，祀孔子。帝祀孔子及七十二弟子于阙里，作六代之乐，大会孔氏男子六十二人。帝谓孔僖曰：“今日之会，宁于卿宗有光荣乎？”对曰：“臣闻明王圣主，莫不尊师贵道。今陛下亲屈万乘，辱临敝里，此乃崇礼先师，增辉圣德，非臣家之私荣也！”帝大笑曰：“非圣者子孙，焉有斯言乎？”拜僖郎中。

### 穆宗 (后除) 孝和皇帝 刘肇

> 戊戌，冬十二月，贾逵上书曰：“孔子称‘能以礼让为国乎何有’。有司不原乐善之心，而绳以循常之法，非所以长克让之风，成含弘之化也。”。

### 敬宗(后除) 孝顺皇帝 刘保

> 壬申，阳嘉元年，冬，尚书令左雄上疏曰：“雄又言：“孔子曰‘四十不惑’，礼称‘强仕’。”

> 乙亥，四年，夏四月，以梁商奏记曰：“孔子曰：‘智者见变思形，愚者睹怪讳名。’”

### 孝桓皇帝 刘志

> > 丙午，九年，春正月，陈蕃乃独上疏曰：“唯京房易传曰：‘河水清，天下平。’今天垂异，地吐妖，人疠疫，三者并时而有河清，犹春秋麟不当见而见，孔子书之以为异也。愿赐清间，极尽所言。”

## 晋

### 世祖 武皇帝 司马炎 字安世 236年－290年

> 泰始二年，丙戌，秋八月，诏曰：“每念不得终苴绖之礼，以为沉痛。况食稻、衣锦乎！朕本诸生家，传礼来久，何至一旦易此情于所天，可试省孔子答宰我之言，无事纷纭也！”遂以疏素终三年。

### 烈宗 孝武皇帝 司马曜 字昌明 362年－396年

> 壬辰，十七年，冬十一月，清河人李辽上表请敕兖州修孔子庙，给户洒扫，仍立庠序，以教学者，曰：“事有如赊而实急者，此之谓也！”疏奏，不省。

## 南北朝

### 宋太祖 (初谥中宗) 文皇帝 刘义隆 刘裕三子

> 壬午，冬十二月，宋修孔子庙。

> 乙酉，冬十二月，宋太子詹事范晔谋反，伏诛。初，鲁国孔煕先博学文史，兼通数术；为员外散骑侍郎，愤愤不得志。父默之为广州刺史，以赃获罪，彭城王义康救解得免。及义康迁豫章，熙先密怀报效。且以为天文、图谶，宋主必以非道晏驾，祸由骨肉，而江州应出天子。以范晔志意不满，欲引与同谋，而素不为晔所重。乃厚结晔甥太子中舍人谢综，综引熙先见晔。熙先家饶于财，数与晔博，故为拙行，以物输之，由是情好款洽。熙先乃从容说晔弑宋主，立义康。晔愕然。熙先曰：“丈人雅誉过人，谗夫侧目久矣，比肩竞逐，庸可遂乎！今建大勋，奉贤哲，图难于易，以安易危，岂可弃置而不取哉！”晔犹疑未决。熙先曰：“又有过于此者，愚则未敢道耳。”晔曰：“何谓也？”熙先曰：“丈人奕叶清通，而不得连姻帝室，人以犬豕相遇，而丈人曾不耻之，欲为之死，不亦惑乎！”晔门无内行，故熙先以此激之。晔默然不应，反意乃决。事泄，宋主命有司收晔等赴廷尉。晔在狱为诗曰：“虽无嵇生琴，庶同夏侯色。”十二月，晔、综、熙先及其子弟党与皆伏诛。晔母至市，涕泣责晔，晔色不怍；妹及妓妾来别，晔悲涕流连。综曰：“舅殊不及夏侯色。”晔收泪而止。

> 庚寅，冬十一月，魏主进至鲁郡，以太牢祠孔子。

### 苍梧王 宋后废帝 刘昱 刘彧长子

> 癸丑，春二月，魏以孔乘为崇圣大夫。

### 齐

### 世祖 武皇帝 萧赜 萧道成长子

> 壬申，春，魏修尧、舜、禹、周公、孔子之祀。

### 高宗 明皇帝 萧鸾 萧道成之侄 萧道生次子

> 乙亥，夏四月，魏主如鲁城祠孔子，封其后为崇圣侯。 魏主如鲁城，亲祠孔子；拜孔氏四人、颜氏二人官，仍选诸孔宗子一人封崇圣侯，奉孔子祀。命修其墓，建碑铭。

### 梁

### 高祖 武皇帝 萧衍

> 乙酉，夏六月，梁初立孔子庙。

### 陈

### 世祖 文皇帝 陈蒨 陈霸先之侄

> 丙戌，夏四月，陈以孔奂为太子詹事。陈主不豫，以太子伯宗柔弱，谓安成王顼曰：“吾欲遵太伯之事。”顼拜泣，固辞。陈主又谓仆射到仲举、尚书孔奂等曰：“今三方鼎峙，四海事理，宜须长君。卿等宜遵此意。”孔奂流涕对曰：“皇太子圣德日跻，安成王足为周旦。若有废立之心，臣诚不敢奉诏。”陈主曰：“古之遗直，复见于卿。”乃以奂为太子詹事。


#### 天嘉560年－566年

#### 天康556年

### 临海王 陈伯宗 陈蒨嫡长子

#### 光大567年－568年

### 高宗 孝宣皇帝 陈顼 陈霸先之侄 陈蒨之弟

> 丙申，夏六月，陈太子詹事江总免。

> > 初，陈太子叔宝欲以江总为詹事，孔奂曰：“江有潘、陆之华，而无园、绮之实，不可。”太子深以为恨，自言于陈主，许之。总遂与太子为长夜之饮，养良娣陈氏为女。太子亟微行，游总家。陈主怒，免总官。


### 长城炀公 陈叔宝 陈顼嫡长子


> 甲辰，冬十一月， 陈主起三阁，各高数十丈，连延数十间，皆以沉檀为之，金玉珠翠为饰，珠帘、宝帐、服玩瑰丽，近古未有。其下积石为山，引水为池，杂植花卉。上自居临春，张贵妃居结绮，龚、孔二贵嫔居望仙，复道往来。以宫人袁大舍等为女学士。江总虽为宰辅，不亲政务，日与尚书孔范、散骑王瑳等文士十余人，侍宴后庭，谓之“狎客”。使诸妃嫔及女学士与狎客共赋诗，采其尤艳丽者，被以新声，其曲有玉树后庭花、临春乐等，大略皆美诸妃嫔之容色。君臣酣歌，自夕达旦。戊申，冬十月，秦王俊督诸军屯汉口，为上流节度。陈以周罗睺督诸军拒之。杨素帅水军东下，舟舻被江，旌甲曜日。陈之镇戍相继以闻，中书舍人施文庆、沈客卿并抑而不言。及隋军临江，仆射袁宪等奏请防备再三。陈主从容谓侍臣曰：“王气在此。齐兵三来，周师再来，无不摧败。彼何为者邪！”孔范曰：“长江天堑，限隔南北，今日虏军岂能飞渡邪！”陈主以为然，故不为深备，奏伎、纵酒、赋诗不辍。

## 隋

### 高祖 文皇帝 杨坚 581-604

> 己酉，隋高祖文皇帝开皇九年，春正月朔，陈主会朝，大雾四塞。是日，贺若弼自广陵引兵济江，韩擒虎自横江济采石，守者皆醉，遂克之。陈主以萧摩诃、樊毅、鲁广达并为都督，司马消难、施文庆并为大监军，遣樊猛帅舟师出白下。既而贺若弼拔京口，韩擒虎拔姑孰。于是弼自北道，擒虎自南道并进，缘江诸戍，望风尽走。弼进据钟山。晋王广遣总管杜彦与韩擒虎合军，屯于新林。陈人大骇，降者相继。陈主使鲁广达陈于白土冈，任忠、樊毅、孔范、萧摩诃军以次而北，亘二十里，首尾进退不相知。韩擒虎自新林进军，任忠帅数骑迎降于石子冈，引擒虎军直入朱雀门。陈主皇遽，从宫人十余出景阳殿，自投于井。既而军人窥井，以绳引之，惊其太重，及出，乃与张贵妃、孔贵嫔同束而上。贺若弼乘胜至乐游苑，烧门而入。弼耻功在擒虎后，欲令叔宝作降笺归己，不果。

## 唐

### 高祖

> 武德四年，冬十月，唐主以秦王世民功大，前代官皆不足以称之，特置天策上将，位在王公上，以世民为之，开府置属。世民以海内浸平，乃开馆以延文学之士，杜如晦、房玄龄、虞世南、褚亮、姚思廉、李玄道、蔡允恭、薛元敬、颜相时、苏勖、于志宁、苏世长、薛收、李守素、陆德明、孔颖达、盖文达、许敬宗为文学馆学士，分为三番，更日直宿。世民暇日辄至馆中，讨论文籍，或至夜分。使库直阎立本图像，褚亮为赞，号十八学士。士大夫得预其选者，时人谓之“登瀛州”。

> 武德九年，秋九月，上谓侍臣曰：“梁武帝惟谈苦空，侯景之乱，百官不能乘马；元帝为周师所围，犹讲老子，百官戎服以听，此深足为戒！朕所学者，惟尧、舜、周、孔之道，如鸟之有翼，鱼之有水，失之则死，不可暂无耳。”上谓侍臣曰：“吾闻西域贾胡，得美珠剖身以藏之，有诸？”侍臣曰：“有之。”上曰：“人皆知笑彼之爱珠而不爱其身也；吏受赇抵法，与帝王徇奢欲而亡国者，何以异于胡之可笑矣邪！”魏徵曰：“昔鲁哀公谓孔子曰：‘人有好忘者，徙宅而忘其妻！’孔子曰：‘又有甚者，桀、纣乃忘其身。’亦犹是也。”上曰：“然。朕与公辈宜戮力相辅，庶免为人笑也。”上患吏多受赇。密使左右试赂之。有司门令史受绢一匹，上欲杀之，民部尚书裴矩谏曰：“为吏受赂，罪诚当死。但陛下使人遗之而受，乃陷人于法也，恐非所谓道之以德，齐之以礼。”上悦，告群臣曰：“裴矩能当官力争，不为面从；倘每事皆然，何忧不治！”

### 太宗

> 癸巳，贞观七年，冬十二月，赐太子庶子于志宁、孔颖达等金帛。

### 高宗 天皇大圣大弘孝皇帝 李治 650-683 乾陵

> 丙寅，乾封元年，春正月，封泰山，车驾还过曲阜，祠孔子。赠太师，祭以少牢。

### 玄宗 至道大圣大明孝皇帝 李隆基 712-756 泰陵

> 乙丑，十三年，冬十一月，封泰山。车驾还，幸孔子宅。


> 己卯，二十七年，秋八月，追谥孔子为文宣王。先是，祀先圣、先师，周公南向，孔子东向坐。制：“自今孔子南向坐，被王者之服，释奠用宫悬。”赠弟子为公、侯、伯。

### 代宗 睿文孝武皇帝 李豫 762-779 元陵

> 丁巳，十二年，冬十二月，郭子仪尝以副使张昙刚率轻己，孔目官吴曜因而构之。奏昙扇动军众，诛之。掌书记高郢力争，子仪不听，奏贬郢。既而僚佐多以病求去，子仪悔之，悉荐于朝，曰：“吴曜误我。”遂逐之。

### 德宗 神武孝文皇帝 李适 780-805 崇陵

> 甲子，兴元元年，春三月，田悦用兵数败，其下厌苦之。上以给事中孔巢父为魏博宣慰使。巢父，孔子三十七世孙也，性辩博，至魏州，对其众为陈逆顺祸福，悦及将士皆喜。兵马使田绪，承嗣之子也，凶险多过失，悦杖而拘之。悦以归国，撤警备，绪遂与左右杀悦，于是将士皆归绪；因请命于巢父，巢父命绪权知军府。朱滔遣人说绪，许以本道节度使；绪送款于滔。李抱真、王武俊又遣使诣绪，许以赴援。绪召将佐议之，幕僚曾穆、卢南史曰：“用兵虽尚威武，亦本仁义，然后有功。幽陵之兵恣行杀掠，今虽盛强，其亡可立而待也。奈何以目前之急，欲从人为反逆乎！不若归命朝廷。天子方蒙尘于外，闻魏博使至必喜，官爵旋踵而至矣。”绪从之，遣使奉表诣行在。
秋七月，遣给事中孔巢父宣慰河中，李怀光杀之。

> 丁酉，十二年， 秋七月，以孔戣（kuí）为岭南节度使。先是，明州岁贡蚶、蛤，水陆递夫劳费，华州刺史孔戣奏罢之。至是，岭南择帅，宰相奏拟数人，上皆不用，曰：“顷有谏进蚶、蛤者，可与也。”乃以戣为岭南节度使。

### 僖宗 惠圣恭定孝皇帝 李儇 873-888 靖陵

> 丙午，二年，春三月，以孔纬、杜让能同平章事。

### 昭宗 圣穆景文孝皇帝 李晔 888-904 和陵

> 庚戌，大顺元年，夏四月及全忠请讨克用，上命三省、御史台四品以上议之，以为不可者十六七。浚欲倚外势以挤复恭，乃曰：“先帝再幸山南，沙陀所为也。臣常虑其与河朔相表里，致朝廷不能制。今两河藩镇共请讨之，此千载一时也。但乞陛下付臣兵柄，旬月可平。”孔纬曰：“浚言是也。”上曰：“克用有兴复大功，今乘其危而攻之，天下其谓我何？”纬曰：“陛下所言，一时之体也；张浚所言，万世之利也。”上以二相言协，僶俛从之，曰：“兹事付卿二人，无贻朕羞！”乃以浚为河东行营都招讨制置使，孙揆副之。

> 辛亥，二年，春正月，孔纬、张浚罢，以崔昭纬、徐彦若同平章事。贬孔纬、张浚远州刺史。复李克用官爵。二月，张浚奔华州依韩建，与孔纬密求援于朱全忠。全忠表讼其冤，朝廷不得已，并听自便。

### 庄宗李存勖	

> 甲申，秋八月，唐以孔谦为租庸使。

> 丙戌，春二月，唐主发洛阳，知汴州孔循遣使迎唐主，亦遣使输款于嗣源，曰：“先至者得之。”嗣源入大梁。唐主至万胜镇，闻嗣源已据大梁，诸军离叛，神色沮丧，登高叹曰：“吾不济矣！”即命旋师。唐主至石桥西，置酒悲涕。晚，入洛城。夏四月，以孔循为枢密使。李绍真、孔循以为唐运已尽，宜自建国号。监国问左右：“何谓国号？”对曰：“先帝赐姓于唐，为唐复雠，故称唐。今梁朝之人不欲殿下称唐耳。”监国曰：“吾年十三事献祖，献祖以吾宗属，视吾犹子。又事武皇、先帝垂五十年，经纶攻战，未尝不预。武皇之基业，则吾之基业也，先帝之天下，则吾之天下也，安有同家而异国乎！”李琪曰：“若改国号，则先帝遂为路人，梓宫安所托乎！不惟殿下不忘三世旧君，吾曹为人臣者能自安乎！前代以旁支入继多矣，宜用嗣子柩前即位之礼。”众从之。监国服斩衰，于柩前即位，百官缟素。既而御衮冕受册，百官吉服称贺。

### 明宗李嗣源

> 丁亥，春正月，安重诲以孔循知朝士行能，多听其言。时议置相，循已荐郑珏，又荐崔协。而任圜欲用李琪；珏素恶琪，故循力沮之，谓重诲曰：“李琪非无文学，但不廉耳。”他日议于唐主前，圜曰：“重诲未悉朝中人物，为人所卖。协虽名家，识字甚少。臣既以不学忝相位，奈何更益以协，为天下笑乎！”唐主曰：“宰相重任，卿辈审之。吾在河东时，见冯书记多才博学，与物无竞，此可相矣。”既退，循不揖，拂衣去，因称疾不朝者数日。重诲谓圜曰：“今方乏人，协且备员，可乎？”圜曰：“明公舍李琪而相崔协，是犹弃苏合之丸，取蛣蜣之转也。”循与重诲日短琪而誉协，竟以道、协同平章事。

> 戊子，春三月，唐以孔循为东都留守，王建立同平章事。

### 太祖郭威

> 壬子，夏六月朔，周主如曲阜，谒孔子祠，拜其墓。周主谒孔子祠，将拜，左右曰：“孔子，陪臣也，不当以天子拜之。”周主曰：“孔子，百世帝王之师，敢不敬乎！”遂拜。又拜孔子墓，禁樵采。访孔子、颜渊之后，以为曲阜令及主簿。

### 世宗柴荣	

> 显德六年，冬十一月，诏增葺祠宇，塑绘先圣、先贤像，自为赞书于孔贤座端，令群臣分撰余赞，屡临幸焉。常谓侍臣曰：“朕欲尽令武臣读书，知为治之道。”于是臣庶始贵文学。

### 北宋（960年 1127年）

### 太宗 至仁应道神功圣德文武睿烈大明广孝皇帝 赵光义 976年—997年

> 戊寅，三年，秋七月，以孔宜袭封文宣公。宜知星子县回，献所为文。帝召问孔子世嗣，遂命袭封。宜因言历代以圣人之后，不预庸调。周显德中遣使均田，遂抑为编户。诏特复其家。

### 真宗 应符稽古神功让德文明武定章圣元孝皇帝 赵恒 997年—1022年

> 丁未，四年，夏五月，增孔子守茔户。

> 戊申，大中祥符元年，冬十一月，帝过曲阜，谒孔子，加谥玄圣文宣王。

> 壬子，五年，冬十一月， 改孔子谥。以“玄”字犯圣祖讳，改“玄圣”为“至圣”。

### 仁宗 体天法道极功全德神文圣武睿哲明孝皇帝 赵祯 1022年—1063年

> 甲子，二年，秋八月，帝临国子监，谒孔子。

> 辛未，九年，秋七月，遣龙图阁待制孔道辅等使契丹。

> 癸酉，二年，冬十一月，废皇后郭氏，谪御史中丞孔道辅、右司谏范仲淹。

> > 时尚美人、杨美人俱得幸，数与皇后忿争。一日，尚氏于帝前有侵后语，后不胜忿，批其颊；帝自起救之，误批帝颈。帝大怒，内侍阎文应因与帝谋废后，且劝以爪痕示执政。帝以示吕夷简，告之故。夷简有憾于后，遂主废黜之议。帝犹疑之，夷简曰：“光武，汉之明主也，郭后止以怨怼坐废，况伤陛下颈乎！”帝意遂决。夷简先敕有司毋得受台谏章奏，乃诏称皇后愿入道，封净妃、玉京冲妙仙师，居长宁宫。台谏章疏果不得入。于是中丞孔道辅率谏官范仲淹、孙祖德、宋庠、刘涣、御史蒋堂、郭劝、杨偕、马绛、段少连十人，诣垂拱殿伏奏：“皇后，天下之母，不当轻废。愿赐对，尽所言。”殿门阖，不为通。道辅扣镮大呼曰：“皇后被废，奈何不听台臣言！”寻有诏，令夷简谕以皇后当废状。道辅等至中书语夷简曰：“大臣之于帝后，犹子事父母也。父母不和，可以谏止，奈何顺父出母乎！”夷简曰：“废后有汉、唐故事。”道辅曰：“人臣当道君以尧、舜，岂得引汉、唐失德为法邪？”夷简不能答。即奏言“伏请对，非太平美事”，遂黜道辅知泰州，仲淹知睦州，祖德等罚金。道辅鲠挺特达，遇事弹劾无所避，天下皆以直道许之。签书河阳判官富弼言：“朝廷一举而两失，纵不能复后，宜还仲淹等。”不听。

> 乙亥，二年，春正月，作迩英、延义二阁。

> > 孙奭尝上无逸图，帝命施于讲读阁，至是又诏蔡襄写无逸篇于阁屏。沔上言：“自孔道辅、范仲淹被黜，凡在缙绅，尽怀缄默。乞少霁天威，用存国体。”疏入，责知衡山县。沔未知有责命，复上书曰：“深宫之中，侍左右者，刀锯之余；悦耳目者，艳冶之色。宸禁昼严，乘舆天远，未见款召名臣，清问外事，询祖宗之纪纲，质朝廷之得失，徒修简易之名，未益承平之化。”又曰：“愿推择大臣，讲求古道，极论精思，品藻贤哲。逐刺史、县令老懦、贪残之辈，以利于民。罢公卿、大夫谄佞、诡诞之士，以肃于朝。简掖庭之幽旷，以求锡羡之庆。抑宦侍之重任，以防昵近之私。”书奏，再责监永州酒务。

> 甲申，四年，夏四月，作太学。五月，帝谒孔子。判国子监王拱辰、田况、王洙、余靖等言：“汉太学二百四十房，千八百室，生徒三万人，唐学舍亦千二百间。今取才养士之法盛矣，而国子监才二百楹，制度狭小，不足以容。”诏以锡庆院为太学，置内舍生二百人。讲殿既备，帝谒孔子，故事止肃揖，帝特再拜。赐直讲孙复五品服。

> 秋八月，独成郭后之废，逐孔道辅、范仲淹于外，时论少之；然所斥士，旋复收用，亦不终废。其于天下之事，屈伸舒卷，动有操术，故当国最久，虽数为言者所诋，而帝眷倚不衰。

> 乙未，二年，春三月，改封孔子后世愿为衍圣公。世愿，孔子四十七代孙，袭封文宣公。太常博士祖无择言“祖谥不可加后嗣”，乃诏改封，仍令世袭。

### 神宗 绍天法古运德建功英文烈武钦仁圣孝皇帝 赵顼 1067年—1085年

> 戊申，神宗皇帝熙宁元年，冬十一月，命韩绛制置三司条例。

> > 初，陈升之欲傅会王安石以固其位，安石亦患正论盈廷，引升之为助。升之知其不可，而竭力为之用；安石德之，故先使正相位。升之即相，乃时为小异，阳若不与之同者。因言于帝曰：“宰相无所不统，所领职事，岂可称司，请罢制置三司条例司。”由是二人遂判，安石乃荐绛共事。安石每奏事，绛必曰：“臣见安石所陈非一，皆至当可用，陛下宜省察。”安石恃以为助。
九月，策贤良方正之士，黜台州司户参军孔文仲。

> > 诏举贤良，帝亲策之。太原判官吕陶对曰：“陛下初即位，愿不惑理财之说，不间老成之谋，不兴疆埸之事。陛下措意立法，自谓庶几尧、舜，然以陛下之心如此，天下之论如彼，独不反而思之乎！”及奏第，帝顾王安石取卷读，读未半，神色颇沮。帝觉之，使冯京竟读，称其言有理。台州司户参军孔文仲策凡九千余言，力论安石所建之法非是，宋敏求第为异等。安石怒，启帝御批，罢文仲还故官。齐恢、孙固封还御批。范镇上疏言：“臣所荐孔文仲，草茅疏远，不识忌讳。且以直言求之，而又罪之，恐为圣明之累。”不听。吕陶亦止授通判蜀州。

> 罢翰林学士司马光。

> > 光求去，上曰：“王安石素与卿善，何自疑？”光曰：“安石执政，凡忤其意如苏轼辈者皆毁其素履，中以危法。臣不敢避削黜，但欲苟全素履。且臣善安石孰如吕公著？安石初举公著，后亦毁之，彼一人之身，何前是而后非，必有不信者矣。”求益力，乃以端明殿学士知永兴军。

> 冬十月，镇上疏曰：“臣言青苗不见听，一宜去；荐苏轼、孔文仲不见用，二宜去。李定避持服，遂不认母，坏人伦逆天理，而欲以为御史，反为之罢舍人，逐台谏。王韶上书肆欲欺罔，以兴造边事，事败则置而不问，反为之罪帅臣。及不用苏轼则掎摭其过，不悦孔文仲则遣之归仕，以此二人，况彼二人，是非得失，能逃圣鉴乎！”因复极言青苗之害，且曰：“陛下有纳谏之资，大臣进拒谏之计。陛下有爱民之性，大臣用残民之术。”疏入，王安石大怒，持其疏至手颤，乃自草制极诋之，遂以户部侍郎致仕。镇表谢，略曰：“愿陛下集群议为耳目，以除壅蔽之奸。任老成为心腹，以养中和之福。”天下闻而壮之。苏轼往贺曰：“公虽退而名益重矣。”镇愀然曰：“君子言听计从，消患于未萌，使天下阴受其赐，无智名，无勇功。吾独不得为此，使天下受其害而吾享其名，吾何心哉！”

> 癸丑，六年，夏六月，知南康军周敦颐卒。

> > 敦颐，道州营道人。初因舅郑向，任为分宁主簿，有狱久不决，敦颐至，一讯立辨。邑人惊曰：“老吏不如也。”调南安司理，有囚，法当不死，转运使王逵欲深治之。敦颐力与辩，逵不听，敦颐委手版，将弃官去，曰：“如此，尚可仕乎！杀人以媚人，吾不为也。”逵悟，囚得释。调桂阳令，改知南昌，富家、大姓、黠吏、恶少惴惴焉，不独以得罪为忧，而又以污秽善政为耻。历知南康军，年五十七而卒。

敦颐博学力行，着太极图、易通，明天理之根源，究万物之终始，言约而道大，文质而义精，得孔、孟之本原，大有功于学者。

为南安司理时，通判程珦以其学为知道，使二子颢、颐往受业。敦颐每令寻孔、颜乐处，所乐何事。颢尝曰：“自再见周茂叔后，吟风弄月以归，有‘吾与点也’之意。”侯师圣学于程颐，未悟，因见敦颐。敦颐留与对榻夜谈，越三日乃还。程颐惊异之，曰：“非从周茂叔来邪？”其善开发人类此。

> 甲子，七年，夏五月，诏以孟轲配食孔子。先是判国子监常秩，请立孟轲、扬雄像于庙庭，仍赐爵号，又请追尊孔子为帝。下两制礼官详议，以为非是而止。知郓州曾孝宽复请加封孟子，乃诏封为邹国公，至是复诏孟子与颜子并配孔子。又追封荀况为兰陵伯，扬雄为成都伯，韩愈为昌黎伯，从祀庙庭。

### 哲宗 宪元继道显德定功钦文睿武齐圣昭孝皇帝 赵煦 1085年—1100年

> 丙寅，哲宗皇帝元祐元年， 冬十月，改封孔子后为奉圣公。鸿胪卿孔宗翰言：“孔子后世袭公爵，本为侍祠；今乃兼领他官，不在故郡，于名为不正。乞自今袭封之人，使终身在乡里。”诏改衍圣公为奉圣公，不预他职。添给田百顷，供祭祀外，许均赡族人。赐国子监书，立学官以诲其子弟。宗翰，道辅子也。

### 徽宗 体神合道骏烈逊功圣文仁德宪慈显孝皇帝 赵佶 1100年—1126年

> 壬午，崇宁元年，秋九月，立党人碑于端礼门。籍元符末上书人，分邪正等黜陟之。时元祐、元符末群贤，贬窜死徙者略尽，蔡京犹未惬意，乃与其客强浚明、叶梦得籍宰执司马光、文彦博、吕公著、吕大防、刘挚、范纯仁、韩忠彦、王珪、梁焘、王岩叟、王存、郑雍、傅尧俞、赵瞻、韩维、孙固、范百禄、胡宗愈、李清臣、苏辙、刘奉世、范纯礼、安焘、陆佃，曾任待制以上官苏轼、范祖禹、孔文仲、孔武仲、朱光庭、孙觉、鲜于侁、贾易、邹浩等，余官程颐、秦观、张耒、晁补之、黄庭坚、孔平仲等，内臣张士良等，武臣王献可等，凡百二十人，等其罪状，谓之奸党，请御书刻石于端礼门。京等复请下诏籍元符末日食求言章疏及熙宁、绍圣之政者，付中书定为正上、正中、正下三等；邪上、邪中、邪下三等。于是锺世美以下四十一人为正等，悉加旌擢；邓考甫以下五百余人为邪等，降责有差。又诏降责人不得同州居住。

> 甲申，三年，夏六月，图熙宁、元丰功臣于显谟阁。以王安石配享孔子。辟雍初成，诏：“荆国公王安石，孟轲以来一人而已，其以配享孔子，位次孟轲。”吏部尚书何执中请开学殿，使都人纵观。冬十二月，复封孔子后为衍圣公。

> 戊子，二年，冬十二月，诏以孔伋从祀孔子庙。

> 癸巳，三年，春正月，追封王安石为舒王，安石子雱为临川伯，从祀孔子庙。

### 钦宗 恭文顺德仁孝皇帝 赵桓 1126年—1127年

> > 癸酉，夏五月，罢王安石配享孔子，犹从祀庙庭。国子祭酒杨时致仕。时上言：“蔡京用事二十年，蠹国害民，几危宗社，人所切齿，而论其罪者莫知其所本也。盖京以继述神宗为名，实挟王安石以图身利，故推尊安石，加以王爵，配享孔子庙庭。今日之祸，实安石有以启之。安石挟管、商之术，饰六艺以文奸言，变乱祖宗法度，当时司马光已言‘其为害当见于数十年之后’，今日之事，若合符契。其著为邪说以涂学者耳目，而败坏其心术者，不可缕数。伏望追夺王爵，明诏中外，毁去配享之象，使邪说淫辞不为学者之惑。”疏上，诏罢安石配享，降居从祀之列。

### 南宋（1127年—1279年）

### 高宗 受命中兴全功至德圣神武文昭仁宪孝皇帝 赵构 1127年—1162年

> 戊申，高宗皇帝建炎二年，冬十二月，军士有欲发孔子墓者，粘没喝问其通事高庆裔曰：“孔子何人？”曰：“古之大圣人。”粘没喝曰：“大圣人墓安可发！”遂杀军士。

> 丙辰，六年， 秋七月，以陈公辅为左司谏。 公辅召还，为吏部员外郎，言：“今日之祸，实由公卿大夫无气节忠义，不能维持天下国家。平时既无忠言直道，缓急讵肯仗节死义，岂非王安石学术坏之邪！安石政事坏人才，学术坏人心，三经、字说诋诬圣人，破碎大道，非一端也。春秋正名分，定褒贬，俾乱臣贼子惧，安石使学者不治春秋。史、汉载成败安危，存亡理乱，为世龟鉴，安石使学者不读史、汉。扬雄不死王莽之篡，而著剧秦美新之文，安石乃曰：‘合于孔子“无可无不可”之义。’冯道事四姓八君，安石乃曰：‘善避难以存身。’使公卿皆师安石之言，宜其无气节忠义也。”疏入，帝大喜，授左司谏，赐三品服。

> 戊午，八年，夏六月，赐衍圣公孔玠衢州田。

> 庚申，十年，冬十一月，金封孔子后璠为衍圣公。

> 辛酉，十一年，春正月，金兀朮陷寿春，入庐州，诏张俊等将兵救之。二月，金主亲祀孔子。

> 甲子，十四年，春三月，帝谒孔子庙，遂视学。国学大成殿成，司业高闳表请帝视学，从之。止辇于殿门外，步趋升降，退御敦化堂，命礼部侍郎秦熺执经，高闳讲易泰卦。胡宏见其表，移书责之曰：“太学，明人伦之所在也。太上皇帝劫制于强敌，生往死归，此臣子痛心切骨卧薪尝胆宜思所以必报之大雠也。太母，天下之母，其纵释乃在金人，此中华之大辱，臣子所不忍言也。而柄臣乃也欺天罔人，以大雠、大辱而为大恩，下目睹，忘雠灭理，北面敌国，以苟晏安之事，犹偃然为天下师儒之首。既不能建大论明天人之理以正君心，乃阿谀柄臣，希合风旨，求举太平之典，又从而为之辞，欺罔孰甚焉！”宏，安国子也。

> 辛巳，三十一年，春正月朔，侍御史汪澈言：“春秋鲁隐公时大雨，震电，继以雨雪。孔子以八日之间，再有大变，谨而书之。今一夕之间，二异交至，阴盛也。今臣下无奸萌，戚属无乖剌，而又无女谒之私，意者殆为夷狄乎？愿陛下饬大臣，当谨于备边也。”

### 光宗 循道宪仁明功茂德温文顺武圣哲慈孝皇帝 赵惇 1189年—1194年

> 癸丑，四年，冬十二月，仁孝在位五十五年，始建学校于国中，立小学于禁中，亲为训导，尊孔子为文宣帝。然权臣擅国，兵政衰弱。子纯祐立，改元天庆，号仁孝曰仁宗。

### 宁宗 赵扩

> 庚申，六年，春三月，榦之言曰：“道之正统，待人而后传。自周以来，任传道之责不过数人，而能传斯道章章较著者，一二人而止耳。由孔子而后，曾子、子思得其微，至孟子而始著；由孟子而后，周、程、张子继其统，至熹而始著。”众以为知言。榦初见熹，夜不设榻，不解带。熹语人曰：“直卿志坚思苦，与之处，甚有益。”因妻以女。及熹病革，以深衣及所著书授榦，与之诀曰：“吾道之托在此，吾无憾矣！”熹殁，榦弟子日盛，编礼著书，讲论经理，朝夕不倦。卒赠朝奉郎。

### 理宗 建道备德大功复兴烈文仁武圣明安孝皇帝 赵昀 1224年—1264年

> 癸巳，六年，夏六月，蒙古以孔元措袭封衍圣公。

> 辛丑，淳祐元年，春正月，诏加周敦颐、张载、程颢、程颐封爵，与朱熹并从祀孔子庙庭；黜王安石从祀。诏曰：“孔子之道，自孟轲后不得其传，至我朝周敦颐、张载、程颢、程颐，真见实践，深探圣域，千载绝学，始有指归。中兴以来，又得朱熹，精思明辨，表里浑融，使大学、论、孟、中庸之书本末洞彻，孔子之道益以大明于世。朕每观五臣论著，启沃良多。今视学有日，其令学官列诸从祀，以示崇奖之意。”寻以：“王安石谓‘天命不足畏，祖宗不足法，人言不足恤’，为万世罪人，岂宜从孔子！其黜之。”越二日，加封敦颐汝南伯、载郿伯、颢河南伯、颐伊阳伯。

> 壬寅，二年，春正月，蒙古牙刺瓦赤在燕，惟事货赂，以枢为幕长，分及之，枢一切拒绝，因辞职去，携家往辉州之苏门，作家庙，别为室，奉孔子及宋儒周、程、张、邵、司马六君子像，刊小学、四书并诸经传注以惠学者，读者鸣琴，若将终身。

> 辛酉，二年，春正月，诏皇太子释奠孔子；加张栻、吕祖谦伯爵，并从祀。

> 壬戌，三年，春正月，蒙古修孔子庙。封朱熹为信国公。朱熹和理学大师周敦颐、程颢、程颐、张载都先后被入祀孔庙

### 度宗 端文明武景孝皇帝 赵禥 1264年—1274年

> 丙寅，二年，秋七月，帝释菜于孔子，以颜回、曾参、孔伋、孟轲配，列邵雍、司马光于从祀。衡陈时务四事，书至万余言，且谓：“孔子曰：‘以道事君，不可则止。’孟子以责难陈善，乃为恭敬。臣之所守如此，而大约以大学‘修身’为之本。”蒙古主嘉纳之。衡多病，蒙古主命五日一至中书，至是始听归怀孟。

> 庚午，六年，春正月，蒙古主尝令希宪受帝师戒，希宪对曰：“臣已受孔子戒矣。”蒙古主曰：“汝孔子亦有戒邪？”对曰：“为臣当忠，为子当孝，孔子之戒，如是而已。”

## 元

### 世祖 孛儿只斤·忽必烈 （薛禅汗）

> 壬午，十九年，冬十月，以宋衍圣公孔洙为国子祭酒，提举浙东学校。孔子后自宋南渡初，其四十八代孙端友子玠寓衢州。帝既平宋，疑所立，或言孔氏子孙寓衢者乃其宗子。召洙赴阙，洙逊于居曲阜者。帝曰：“宁违荣而不违亲，真圣人后也。”遂命为国子祭酒，兼提举浙东学校。

> 甲午，三十一年，秋七月，诏中外崇奉孔子。

### 成宗 孛儿只斤·铁穆耳 完泽笃汗

> 丁未，十一年，秋七月，制加孔子号曰大成。制曰：“先孔子而圣者，非孔子无以明；后孔子而圣者，非孔子无以法；所谓祖述尧、舜，宪章文、武，仪范百王，师表万世者也。可加大成至圣文宣王，遣使阙里，祀以太牢。於戏！父子之亲，君臣之义，永为圣教之遵，天地之大，日月之明，奚罄名言之妙，尚资神化，祚我皇元。”八月，赐诸王孝经。中书右丞孛罗帖木儿以国字译孝经进，诏曰：“此孔子微言，王公庶民，皆当由是而行。”命刻板摹印，诸王以下咸赐之。

### 武宗 统天继圣钦文英武大章孝皇帝 仁惠宣孝皇帝 孛儿只斤·海山 曲律汗

> 辛亥，四年，春三月，遣宦者李邦宁释奠于孔子。邦宁既受命行礼，方就位，忽大风起，殿上及两庑烛尽灭，烛台底铁入地尺许无不拔者。邦宁悚息伏地，诸执事者皆伏，良久风息，乃成礼。邦宁因惭悔累日。

### 仁宗 圣文钦孝皇帝 孛儿只斤·爱育黎拔力八达 （普颜笃汗）

> 癸丑，二年，六月，诏以周敦颐、程颢、程颐、张载、邵雍、司马光、朱熹、张栻、吕祖谦、许衡并从祀孔子庙庭。

### 英宗 继天体道敬文仁武大昭孝皇帝 睿圣文孝皇帝 孛儿只斤·硕德八剌 格坚汗

> 壬戌，二年，春正月，敕有司恤孔氏子孙贫乏者。

### 文宗 钦天统圣至德诚功大文孝皇帝 圣明元孝皇帝 孛儿只斤·图帖睦尔 札牙笃汗

> 庚午，文宗皇帝至顺元年，夏五月，诏加孔子父母及颜回、曾参、孔伋、孟轲、程颢、程颐封爵。孔子父叔梁纥为启圣王，母颜氏启圣王夫人，颜子兖国复圣公，曾子郕国宗圣公，子思沂国述圣公，孟子邹国亚圣公，程颢豫国公，颐洛国公。冬十二月，诏以汉董仲舒从祀孔子庙。

### 惠宗 顺皇帝 （明太祖尊）孛儿只斤·妥懽帖睦尔

> 丙午，二十六年，春五月，明太祖求遗书。太祖尝命有司访求古今书籍，藏之秘府，以资览阅，因谓侍臣詹同等曰：“三皇、五帝之书，不尽传于世，故后世鲜知其行事。汉武帝购求遗书，而六经始出，唐、虞三代之治，始可得而见。武帝雄才大略，后世罕及，至表章六经，开阐圣贤之学，又有功于后后。吾每于宫中无事，辄取孔子之言观之，如‘节用而爱人，使民以时’，真治国之良规，孔子之言，诚万世之师也。”

### 太祖 朱元璋 

> 十六年，秋七月，诸将奉太祖为吴国公。遣使聘镇江秦从龙，既至，太祖亲迎之入，事无大小皆与谋。从龙尽言无隐，每以笔书漆简，问答甚密，左右无知之者；太祖呼为先生而不名。九月，太祖如镇江府，谒孔子庙，分遣儒士告谕乡邑劝农桑。

> 二十六年，夏五月，太祖命有司访求古今书籍，因谓侍臣詹同等曰：“吾每取孔子之言观之，如‘节用而爱人，使民以时’，真治国之良规。孔子之言，诚万世之师也。”

> 二十七年，春二月，诏以太牢祀孔子于国学。

> 甲寅，七年，春二月，诏修治阙里孔子庙。

> 壬戌，十五年，夏五月，帝诣国子学行释菜礼。议者曰：“孔子虽圣人，臣也，礼宜一奠再拜。”上曰：“圣如孔子，岂可以职位论哉！昔周太祖如孔子庙将拜，左右曰：‘陪臣，不宜拜。’周太祖曰：‘百世帝王之师，敢不拜乎！’遂再拜。朕深嘉其不惑于左右之言。今朕敬礼先师之礼，宜特加尊崇。”儒臣乃定其仪，从之。

> 丁卯，二十年，春正月，诏修阙里孔子庙。

> 癸酉，二十六年，秋九月，颁大成乐器于天下以祀孔子。

### 太宗 （初上庙号）成祖 （明世宗改上庙号） 启天弘道高明肇运圣武神功纯仁至孝文皇帝 朱棣（1360年-1424年）

> 丙戌，四年，春二月，帝诣太学谒孔子。上视太学，礼部尚书郑赐言：“宋制谒孔子，服靴袍，再拜。”上曰：“见先师，礼不可简。”乃服皮弁，行四拜礼。

> 永乐十二年，诏修曲阜孔子庙  

### 英宗 法天立道仁明诚敬昭文宪武至德广孝睿皇帝 朱祁镇(1427年-1464年）

> 丁巳，二年，春二月，诏宋儒胡安国、蔡沈、真德秀从祀孔子庙庭。

### 宪宗 继天凝道诚明仁敬崇文肃武宏德圣孝纯皇帝 朱见深（1447年-1487年）

> 丙申，十二年，秋七月， 命增孔子庙笾豆、佾舞之数。国子监祭酒周宏谟言：“臣比言孔子封号、冕服、笾豆、佾舞等事，礼部尚书邹榦以谥号器数之加否不足为孔子重轻，请仍旧为宜。臣窃以孔子自唐开元封文宣王，被以衮冕，乐用宫县。当时衮冕虽通乎上下，而宫县者天子之乐也，乐既用天子之宫县，服必用天子之衮冕，是唐之奉孔子已用天子礼乐矣。宋承五代衰弊之制，至徽宗始加冕为十二旒。元时孔子庙貌遍天下，而被天子衮冕，圣朝因之。则孔子服冕已用天子之礼，佾舞止用诸侯之乐。以礼论乐则乐不备，以乐论礼则礼为僭。乞敕廷臣议增笾豆为十二，佾数为八，则份数与冕服相称，礼明乐备，补前代缺略之典，备圣明尊崇之制。”上曰：“尊崇孔子，乃朝廷盛典，宜从所言。其笾豆、份舞俱如数增用，仍通行天下，悉遵此制。”

### 武宗 承天达道英肃睿哲昭德显功弘文思孝毅皇帝 朱厚照 （1491年-1521年）

> 辛巳，十六年，十二月，都御史林俊致仕家居，杨廷和寓书于俊以定国是，俊上疏曰：“孔子谓‘观过知仁’，陛下大礼未协，过于孝故耳。司马光有言：‘秦、汉而下，入继大统，或尊祟其所生，皆取讥当时，贻笑后世。’陛下纯德，何忍袭之！”疏入，留中。廷和遂奏起林俊为工部尚书。

### 世宗 钦天履道英毅神圣宣文广武洪仁大孝肃皇帝 朱厚熜（1507年-1566年）

> 庚寅，九年，冬十月，改号孔子为先师，易像为主。十二月，桂萼致仕。

### 穆宗 契天隆道渊懿宽仁显文光武纯德弘孝庄皇帝 朱载坖（1537年-1572年）

> 辛未，五年，秋八月，诏以故礼部左侍郎薛瑄从祀孔子庙庭。

## 参考文献

> 《史记》 西汉 司马迁 

> 《汉书》 东汉 班固

> 《后汉书》南朝宋 范晔

> 《三国志》 晋 陈寿 刘宋 裴松之 注

> 《资治通鉴》 宋 司马光

> 《纲鉴易知录 》清代 吴乘权

> 《纲鉴合编》 王凤洲 袁了凡

> 《中国近代史》 蒋廷黻【fú】

> 《清史稿》 赵尔巽等