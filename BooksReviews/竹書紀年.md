《卷一》[View] [Edit] [History]
1 	八十六年司空入覲贄用玄圭
2 	八十七年初建十有二州
3 	八十九年作游宮于陶
4 	九十年帝游居于陶
5 	九十七年司空廵十有二州
6 	一百年帝陟于陶
7 	帝子丹朱避舜于房陵舜讓不克朱遂封于房為虞賔三年舜卽天子之位
8 	帝舜有虞氏
9 	毋曰握登見大虹意感而生舜於姚墟目重瞳子故名重華龍顏大口黒色身長六尺一寸舜父毋憎舜使其𡍼廩自下焚之舜服鳥工衣服飛去又使浚井自上塡之以石舜服龍工衣自傍而出耕於歷夢眉長與髪等遂登庸
10 	元年巳未帝卽位居冀○作大韶之樂卽帝位蓂莢生於階鳳凰巢於庭擊石拊石以歌九韶百獸率舞景星出于房地出乗黃之馬
11 	三年命咎陶作𠛬
12 	九年西王毋來朝
13 	西王毋之來朝獻白環玉玦
14 	十四年𪤼雲見命禹代虞事
15 	在位十有四年奏鐘石笙管未罷而天大靁雨疾風登屋拔木桴鼓播地鐘　亂行舞人頓伏樂正狂走舜乃磬堵持衡而𥬇曰明哉天下非一人之天下也亦乃見于鐘石笙筦乎乃薦禹於天使行天子事也于時和氣普應慶雲興焉若烟非烟若雲非雲郁郁紛紛蕭索輪囷百工相和而歌卿雲帝乃倡之曰慶雲爛兮禮縵縵兮日月光華旦復旦兮羣臣咸進頓首曰明明上天爛然星陳日月光華弘于一人帝乃再歌曰日月有常星辰有行四時從經萬姓允誠於予論樂配天之靈遷于聖賢莫不咸聽鼚乎鼓之軒乎舞之精華以竭褰裳去之於是八風循通慶雲叢聚蟠龍奮迅於其藏蛟魚踊躍於其淵龜鱉咸出其穴遷虞而事夏舜乃設壇於河依堯故事至于下昃榮光休至黃龍●圖長三十二尺廣九尺出于壇畔赤文綠錯其文言當禪禹
16 	十五年帝命夏后有事于太室
17 	十七年春二月入學初用萬
18 	二十五年息愼氏來朝貢●矢二十九年帝命子義鈞封于商三十年●后育于渭
19 	三十二年帝命夏后總師遂陟方岳
20 	三十三年春正月夏后受命于神宗遂復九州三十五年帝命夏后征有苗有苗氏來朝四十二年玄都氏來朝貢寳玉
21 	四十七年冬隕霜不殺草木
22 	四十九年帝居于鳴條五十年帝陟
23 	義鈞封于商是謂商均后育娥皇也鳴條有蒼梧之山帝崩遂●焉今海州帝禹夏后氏
24 	毋曰脩巳出行見流星貫昴夢接意感旣而吞神珠脩巳背剖而生禹於石紐虎鼻大口兩耳參鏤首戴鉤鈴胷有玉斗足文履巳故名文命長有聖德長九尺九寸夢自洗於河取水飲之又有白狐九尾之瑞當堯之世舜舉之禹觀於河有長人白面魚身出曰吾河精也呼禹曰文命治水言訖授禹河圖言治水之事乃退入于淵禹治水旣畢天錫玄珪以告成功夏道將興草木暢茂靑龍止于郊祝融之神降于崇山乃受舜禪卽天子之位洛出龜書是為洪範三年喪畢都于陽城
25 	元年壬子帝卽位居冀○頒夏時于邦國二年咎陶薨五年巡狩㑹諸侯于𡍼山南巡狩濟江中流有二黃龍●舟舟人皆懼禹𥬇曰吾受命于天屈力以養人生性也死命也奚憂龍哉龍于是曵尾而逝
26 	八年春㑹諸侯于㑹稽殺防風氏○夏六月雨金于夏邑○秋八月帝陟于㑹稽禹立四十五年
27 	禹薦益於天七年禹崩三年喪畢天下歸啓帝啓元年癸亥帝卽位于夏邑大饗諸侯于鈞臺諸侯從
28 	帝歸于冀都大饗諸侯于璿臺
29 	二年費侯伯益出就國○王帥師伐有扈大戰于甘有扈在始平鄠縣
30 	六年伯益薨祠之
31 	八年帝使孟涂如巴涖訟
32 	十年帝巡狩舞九韶于大穆之野
33 	十一年放王季子武觀于西河武觀卽五觀也觀國今蝢丘衞縣十五年武觀以西河叛彭伯壽帥師征西河武觀來歸
34 	十六年陟
35 	帝太康
36 	元年癸未帝卽位居斟鄩畋于洛表羿入居斟鄩
37 	四年陟
38 	帝仲康
39 	元年巳丑帝卽位居斟鄩
40 	五年秋九月庚戌朔日有食之命㣧侯帥師征羲和
41 	六年錫昆吾命作伯
42 	七年陟○世子相出居商丘依邳侯一作依同姓諸侯斟灌斟鄩
43 	帝相
44 	元年戊戌帝卽位居商○征淮夷
45 	二年征風及黃夷
46 	七年于夷來賔
47 	八年寒浞殺羿使其子澆居過
48 	九年相居于斟灌
49 	十五年商侯相土作乗馬遂遷于商丘二十年寒浞滅戈
50 	二十六年寒浞使其子澆帥師滅斟灌二十七年澆伐斟鄩大戰于濰覆其舟滅之二十八年寒浞使其子澆弒帝后緍歸于有仍伯靡出奔鬲
51 	斟灌之墟是為帝丘后緍方娠逃出自竇歸于有仍伯靡奔有鬲氏夏世子少康生丙寅年少康自有仍奔虞乙酉年
52 	伯靡自鬲帥斟鄩斟灌之師以伐浞世子少康使汝艾伐過殺澆甲辰年○伯子杼帥師滅戈伯靡殺寒浞少康自綸歸于夏邑乙巳年明年后緍生少康旣長為仍牧正惎澆能戒之澆使椒求之將至仍少康逃奔有虞為之庖正以除其害虞思於是妻之以二姚而邑諸綸有田一成有衆一旅能布其德而兆其謀以收夏衆撫其官職夏之遺臣伯靡自有鬲氏收二斟之燼以伐浞浞恃澆皆康娛日忘其惡而不為備少康使汝艾諜澆初浞娶純狐氏有子早死其婦曰女岐寡居澆強圉往至其戸陽有所求女岐為之●裳共舍而宿汝艾夜使人襲斷其首乃女岐也澆旣多力又善害艾乃畋獵放犬逐獸因嗾澆顚隕乃斬澆以歸于少康於是夏衆滅浞奉少康歸于夏邑諸侯始聞之立為天子祀夏配天不失舊物
53 	帝少康
54 	元年丙午帝卽位諸侯來朝賔虞公
55 	二年方夷來賔
56 	三年復田稷
57 	后稷之後不窟失官至是而復
58 	十一年使商侯㝠治河
59 	十八年遷于原二十一年陟
60 	帝杼
61 	元年巳巳帝卽位居原
62 	五年自原遷于老丘
63 	八年征于東海及三壽得一狐九尾
64 	十三年商侯㝠死于河
65 	十七年陟
66 	杼或作帝宁一曰伯杼杼能帥禹者也故夏后氏報焉
67 	帝芬
68 	元年戊子帝卽位
69 	三年九夷來御
70 	十六年洛伯用與河伯馮夷鬭
71 	三十三年封昆吾氏子于有蘇
72 	三十六年作圜土
73 	四十四年陟　芬或曰芬發
74 	帝芒
75 	元帝壬申帝卽位以玄珪賔于河
76 	十三年東狩于海獲大魚
77 	三十三年商侯遷于殷
78 	五十八年陟
79 	芒或曰帝荒
80 	帝泄帝元年辛未帝卽位
81 	十二年殷侯子亥賔于有易有易殺而放之十六年殷侯微以河伯之師伐有易殺其君綿臣
82 	殷侯子亥賔于有易而淫焉有易之君綿臣殺而放之故殷上甲微假師于河伯以伐有易滅之遂殺其君綿臣中葉衰而上甲微復興故殷人報焉
83 	二十一年命畎夷白夷玄夷風夷　黃夷二十五年陟帝不降
84 	元年巳亥帝卽位
85 	六年伐九𫟍
86 	三十五年殷滅皮氏
87 	五十九年遜位于弟扄
88 	帝扄
89 	元年戊戌帝卽位
90 	十年帝不降陟　三代之世內禪惟不降實有聖德十八年陟
91 	帝厪
92 	一名㣧甲
93 	元年巳未帝卽位居西河
94 	四年作西音○昆吾氏遷于許巳姓名樊封于衞夏衰為伯遷于舊許
95 	八年天有祅孽十日竝出其年陟
96 	帝孔甲元年乙巳帝卽位居西河○廢豕韋氏使劉累豢龍
97 	三年王畋于萯山
98 	五年作東音
99 	七年劉累遷于魯陽
100 	王好事●神肆行淫亂諸侯化之夏政始衰田于東陽萯山天大風晦肓孔甲迷惑入于民室主人方乳或曰后來見良日也之子必大吉或又曰不勝也之子必有殃孔甲聞之曰以為余一人子夫誰殃之乃取其子以歸旣長為斧所𢦤乃作破斧之歌是為東音劉累所畜龍一雌死濳醢以食夏后夏后饗之旣而使求之懼而遷于魯陽其後為范氏九年陟○殷侯復歸于商丘
101 	帝昊
102 	昊一作臯
103 	元年庚辰帝卽位○使豕韋氏復國夏衰昆吾豕韋相繼為伯
104 	三年陟帝發
105 	一名后敬或曰發惠
106 	元年乙酉帝卽位○諸夷賔于王門再保墉會于上池○諸夷入舞
107 	七年陟○泰山震
108 	帝癸
109 	一名桀
110 	元年壬辰帝卽位居斟鄩三年築傾宮○毀容臺○畎夷入于岐以叛六年岐踵戎來賔
111 	十年五星錯行夜中星隕如雨○地震○伊洛竭
112 	十一年㑹諸侯于仍有緡氏逃歸遂滅有緡十三年遷于河南○初作輦
113 	十四年扁帥師伐岷山一作山民癸命扁伐山民山民女于桀二人曰琬曰琰后愛二人女無子焉斵其名于苕華之玉苕是琬華是琰而棄其元妃于洛曰妺喜於傾宮飾瑤臺居之
114 	十五年商侯履遷于亳成湯元年十七年商使伊尹來朝
115 	二十年伊尹歸于商及汝鳩汝方㑹于北門二十一年商帥征有洛克之遂征荊荊降二十二年商侯履來朝命囚履于夏臺二十三年釋商侯履○諸侯遂賔于商二十六年商滅溫二十八年昆吾氏伐商商㑹諸侯于景亳遂征韋商師取韋遂征顧○太史令終古出奔商二十九年商師取顧○三日竝出○費伯昌出奔商○冬十月鑿山穿陵以通于河
116 	三十年瞿山崩○殺其大夫關龍逄○商師征昆吾○冬聆隧災
117 	三十一年商自陑征夏邑克昆吾大雷雨戰于鳴條夏師販績桀出奔三朡商師征三朡戰于郕獲桀于焦門放之于南巢
118 	自禹至桀十七世有王與無王用歲四百七十一年起壬子終壬戌
119 	殷商成湯
120 	名履
121 	湯有七名而九征放桀于南巢而還諸侯八譯而來者千八百國奇肱氏以車至乃同尊天乙履為天子三讓遂卽天子之位初高辛氏之世妃曰簡狄以春分玄鳥至之日從帝祀郊禖與其妹浴于玄丘之水有玄鳥衘●而墜之五色甚好二人競取覆以二筐簡狄先得而吞之遂孕胷剖而生契長為堯司徒成功於民受封於商後十三世生主癸主癸之妃曰扶都見白氣貫月意感以乙日生湯號天乙豐下銳上晢而有䫇句身而揚聲長九尺臂有四肘是為成湯湯在亳能修其德伊摯將應湯命夢乗船過日月之傍湯乃東至于洛觀帝堯之壇沈璧退立黃魚𩀱踴黒鳥隨之止于壇化為黒玉又有黒龜竝赤文成字言夏桀無道湯當代之檮杌之神見于邳山有神牽白狼衘鉤而入商朝金德將盛銀自山溢湯將奉天命放桀夢及天而䑛之遂有天下商人後改天下之號曰殷
122 	十八年癸亥王卽位居亳○始屋夏社十九年大旱○氐羗來賔
123 	二十年大旱○夏桀卒于亭山禁弦歌舞二十一年大旱○鑄金幣二十二年大旱
124 	二十三年大旱
125 	二十四年大旱王禱于桑林雨
126 	二十五年作大濩樂○初巡狩定獻令二十七年遷九鼎于商邑
127 	二十九年陟
128 	外丙　名勝
129 	元年乙亥卽位居亳命𪤼士伊尹
130 	二年陟
131 	仲壬
132 	名庸
133 	元年丁丑王卽位居亳命鄕士伊尹
134 	四年陟
135 	太甲
136 	名至
137 	元年辛巳王卽位居亳命卿士伊尹伊尹放太甲于桐乃自立
138 	約按伊尹自立蓋誤以攝政為眞爾
139 	七年王濳出自桐殺伊尹天大霧三日乃立其子伊陟伊奮命復其父之田宅而中分之約按此文與前後不𩔖蓋後世所益
140 	十年大饗于太廟○初祀方明十二年陟沃丁
141 	名絢
142 	元年癸巳王卽位居亳命卿士咎單
143 	八年祠保衡
144 	十九年陟
145 	小庚約按史記作太庚
146 	名辨元年壬子王卽位居亳
147 	五年陟
148 	小甲
149 	名高
150 	元年丁巳王卽位居亳
151 	十七年陟
152 	雍巳
153 	名伷元年甲戌王卽位居亳
154 	十二年陟
155 	太戊
156 	名密
157 	元年丙戌王卽位居亳命卿士伊陟臣扈七年有桑榖生于朝
158 	十一年命巫咸禱于山川
159 	二十六年西戎來賔王使王孟聘西戎三十一年命費侯中●為車正三十五年作寅車
160 	四十六年大有年
161 	五十八年城蒲姑
162 	六十一年東九夷來賔
163 	七十五年陟
164 	大戊遇祥桑側身脩行三年之後遠方慕明德重譯而至者七十六國商道復興廟為中宗竹書作太宗仲丁
165 	名莊
166 	元年辛丑王卽位自亳遷于●于河上六年征藍夷
167 	九年陟
168 	外壬
169 	名發
170 	元年庚戌王卽位居●○邳人姺人叛十年陟河亶甲
171 	名整
172 	元年庚申王卽位自●遷于相三年彭伯克邳
173 	四年征藍夷
174 	五年侁人入于班方彭伯韋伯伐班方侁人來賔
175 	九年陟祖乙
176 	名●
177 	元年巳巳王卽位自相遷于耿命彭伯韋伯二年圯于耿自耿遷于庇
178 	三年命卿士巫賢
179 	八年城庇
180 	十五年命邠侯高圉
181 	十九年陟　祖乙之世商道復興廟為中宗史記與無逸皆無之祖辛
182 	名旦
183 	元年戊子王卽位居庇
184 	十四年陟
185 	開甲史記作沃甲
186 	名踰
187 	元年壬寅王卽位居庇五年陟
188 	祖丁
189 	名新
190 	元年丁未王卽位居庇
191 	九年陟
192 	南庚
193 	名更
194 	元年丙辰王卽位居庇三年遷于奄
195 	六年陟
196 	陽甲一名和甲
197 	名和
198 	元年壬戌王卽位居奄
199 	三年西征丹山戎
200 	四年陟
201 	盤庚
202 	名旬
203 	元年丙寅王卽位居奄
204 	七年應侯來朝
205 	十四年自奄遷于北蒙曰殷
206 	十五年營殷邑
207 	十九年命邠侯亞圉
208 	二十八年陟
209 	小辛　名頌
210 	元年甲午王卽位居殷
211 	三年陟
212 	小乙
213 	名斂
214 	元年丁酉王卽位居殷
215 	六年命世子武丁居于河學于甘盤
216 	十年陟武丁
217 	名昭
218 	元年丁未王卽位居殷命卿士甘盤
219 	三年夢求傅說得之
220 	六年命卿士傅說視學養老
221 	十二年報祀上甲微
222 	二十五年王子孝巳卒于野
223 	二十九年肜祭太廟有雉來三十二年伐●方次于荊三十四年王師克●方氐羗來賔四十三年王師滅大彭
224 	五十年征豕韋克之
225 	五十九年陟
226 	王殷之大仁也力行王道不敢荒寧嘉靖殷邦至于大小無時或怨是時輿地東不過江黃西不過氐羗南不過荊蠻北不過朔方而頌聲作禮廢而復起廟號高宗
227 	祖庚
228 	名曜
229 	元年丙午卽位居殷作高宗之訓
230 	十一年陟
231 	祖甲國語作帝甲
232 	名載
233 	元年丁巳王卽位居殷十二年征西戎○冬王返自西戎祖甲西征得一丹山十三年西戎來賔命邠侯組紺
234 	二十四年重作湯𠛬
235 	二十七年命王子●王子良三十三年陟
236 	王舊在野及卽位知小人之依能保惠庶民不侮鰥寡迨其末也繁𠛬以攜遠殷道復衰國語曰玄王勤商十有四世帝甲亂之七世而隕馮辛史記作廩辛名先
237 	元年庚寅王卽位居殷
238 	四年陟
239 	庚丁
240 	名●
241 	元年甲午王卽位居殷
242 	八年陟武乙
243 	名瞿
244 	元年壬寅王卽位居殷邠遷于●周三年自殷遷于河北○命周公亶父賜以岐邑十五年自河北遷于沬
245 	二十一年周公亶父薨
246 	二十四年周師伐程戰于畢克之
247 	三十年周師伐義渠乃獲其君以歸三十四年周公季歷來朝王賜地三十里玉十㲄馬十匹
248 	三十五年周公季歷伐西落●戎○王畋于河渭大雷震死
249 	文丁史記作太丁非
250 	名托
251 	元年丁丑王卽位居殷自沬歸殷邑二年周公季歷伐燕京之戎敗績
252 	三年洹水一日三絶
253 	四年周公季歷伐余無之戎克之命為牧師五年周作程邑
254 	七年周公季歷伐始呼之戎克之
255 	十一年周公季歷伐翳徒之戎獲其三大夫來獻捷王殺季歷
256 	王嘉季歷之功錫之圭瓉秬鬯九命為伯旣而執諸塞庫季歷囷而死因謂文丁殺季歷執王季於塞庫羈文王於玉門鬱尼之情辭以作歌其傳乆矣十二年周文公元年有鳳集於●山十三年陟
257 	帝乙
258 	名羡
259 	元年庚寅王卽位居殷
260 	三年王命南仲西拒昆夷城朔方○夏六月周地震
261 	九年陟帝辛
262 	名受卽紂也一日受辛
263 	元年巳亥王卽位居殷命九侯周侯邘侯周侯為西伯昌
264 	三年有雀生鸇
265 	四年大蒐于黎○作炮烙之𠛬
266 	五年夏築南單之臺○雨土于亳
267 	六年西伯初禴于畢
268 	九年王師伐有蘇獲妲巳以歸○作瓊室立玉門
269 	十年夏六月王畋于西郊
270 	十七年西伯伐翟○冬王遊於淇
271 	二十一年春正月諸侯朝周○伯夷叔齊自孤竹歸于周
272 	二十二年冬大蒐于渭
273 	二十三年囚西伯于羑里
274 	二十九年釋西伯諸侯逆西伯歸于程三十年春三月西伯率諸侯入貢三十一年西伯治兵于畢得呂尚以為師三十二年五星聚于房○有赤鳥集于周社○密人侵阮西伯帥師伐密
275 	三十三年密人降于周師遂遷于程○王錫命西伯得專征伐
276 	約按文王受命九年大統未集蓋得專征伐受命自此年始
277 	三十四年周師取耆及邘遂伐崇崇人降○冬十二月昆夷侵周
278 	三十五年周大饑西伯自程遷于豐
279 	三十六年春正月諸侯朝于周遂伐昆夷○西伯使世子發營鎬
280 	三十七年周作辟雍
281 	三十九年大夫辛甲出奔周
282 	四十年周作靈臺○王使膠鬲求玉于周四十一年春三月西伯昌薨周文王●畢畢西於豐三十里四十二年周武王元年西伯發受丹書于呂尚○有女子化為丈夫
283 	四十三年春大閱○嶢山崩
284 	四十四年西伯發伐黎
285 	四十七年內史向摯出奔周
286 	四十八年夷羊見○二日竝出
287 	五十一年冬十一月戊子周師渡盟津而還○王囚箕子殺王子比干微子出奔五十二年庚寅周始伐殷○秋周師次于鮮原○冬十有二月周師有事于上帝庸蜀羗髳微盧彭濮從周師伐殷伐殷至郉丘更名郉丘曰懷湯滅夏以至于受二十九王用歲四百九十六年起癸亥終戊寅
288 	竹書紀年卷上
289 	竹書紀年卷下
290 	周武王
291 	名發初高
《卷二》[View] [Edit] [History]
1 	辛氏之世妃曰姜嫄𦔳祭郊禖見
2 	大人迹●之當時歆如有人道感已遂有身而生男以為不祥棄之阨巷羊牛避而不踐又送之山林之中會伐林者又取而置寒冰上大鳥以一翼籍覆之姜嫄以為異乃收養焉名之曰棄枝頥有異相長為堯稷官有功於民后稷之孫曰公劉有德諸侯皆以天子之禮待之初黃帝之世䜟言曰西北為王期在甲子昌制命發行誅旦行道及公劉之後十三世而生季歷季歷之十年飛龍盈於殷之牧野此蓋聖人在下位將起之符也季歷之妃曰大任夢長人感巳●于豕牢而生昌是為周文王龍顏虎肩身長十尺胷有四乳大王曰吾世當有興者其在昌乎季歷之兄曰太伯知天命在昌適越終身不反弟仲雝從之故季歷為嗣以及昌昌為西伯作邑於豐文王之妃曰太姒夢商庭生●太子發植梓樹於闕間化為松栢棫柞以告文王文王幣率羣臣與發竝拜告夢季秋之甲子赤爵銜書及豐置于昌戸昌拜稽首受其文要曰●昌蒼帝子亡殷者紂王將畋史編卜之曰將大𫉬非熊非罷天遣大師以佐昌臣太祖史疇為禹卜畋得臯陶其兆𩔖此至于磻溪之水呂尚釣於涯王下趨拜曰望公七年乃今見光景于斯尚立變名荅曰望釣得玉璜其文要曰●受命昌來提撰爾洛鈴報在齊尚出游見赤人自洛出授尚書命曰召佐昌者子文王夢日月著其身又鸑鷟鳴於●山孟春六旬五緯聚房後有鳳凰銜書游文王之都書又曰殷帝無道虐亂天下星命巳移不得復久靈祇遠離百神吹去五星聚房昭理四海文王旣沒太子發代立是為武王武王騈齒望羊將伐紂至于孟津八百諸侯不期而會咸曰紂可伐矣武王不從及紂殺比干囚箕子微子去之乃伐紂度孟津中流白魚躍入王舟王俯取魚長三尺目下有赤文成字言紂可伐王寫以世字魚文消燔魚以告天有火自天止於王屋流為赤烏烏銜穀焉穀者紀后稷之德火者燔魚以告天天火流下應以告也遂東伐紂勝於牧野兵不血刃而天下歸之乃封呂尚於齊周德旣隆草木茂盛蒿堪為宮室因名蒿室旣有天下遂都于鎬
3 	十二年辛●王率西夷諸侯伐殷敗之于●野王親禽受于南單之臺遂分天之明立受子祿父是為武庚○夏四月王歸于豐饗于太廟命監殷遂狩於管○作大武樂
4 	十三年巢伯來賔○薦殷于大廟遂大封諸侯○秋大有年
5 	十四年王有疾周文公禱于壇墠作金縢十五年肅愼氏來賔○初狩方岳誥于沫邑○冬遷九鼎于洛
6 	十六年箕子來朝○秋王師滅蒲姑
7 	十七年命王世子誦于東宮〇冬十有二月王陟年五十四
8 	成王
9 	名誦
10 	元年丁酉春正月王卽位命冢宰周文公總百官○庚午周公誥諸侯于皇門○夏六月●武王于畢○秋王加元服○武庚以殷叛○周文公出居于東
11 	二年奄人徐人及淮夷入于邶以叛○秋大雷電以風王逆周文公于郊遂伐殷
12 	三年王師滅殷殺武庚祿父遷殷民于衞遂伐奄滅蒲姑姑與四國作亂故周文公伐之四年春正月初朝于廟○夏四月初甞麥○王師伐淮夷遂入奄
13 	五年春正月王在奄遷其君于蒲姑○夏五月王至自奄○遷殷民于洛邑遂營成周六年大蒐于●陽七年周公復政于王○春二月王如豐○三月召康公如洛度邑○甲子周文公誥多士于成周遂城東都○王如東都諸侯來朝○冬王歸自東都○立高圉廟
14 	八年春正月王初蒞阼親政○命魯侯禽父齊侯伋遷庶殷于魯○作象舞○冬十月王師滅唐遷其民于杜
15 	九年春正月有事于太廟初用勺○肅愼氏來朝王使榮伯錫肅愼氏命
16 	十年王命唐叔虞為侯○越裳氏來朝○周文公出居于豐
17 	十一年春正月王如豐○唐叔獻嘉禾王命唐叔歸禾于周文公○王命周平公治東都約按周平公卽君陳周公之子伯禽之弟十二年王帥燕師城韓王錫韓侯命
18 	十三年王師㑹齊侯魯侯伐戎○夏六月魯大禘于周公廟十四年秦師圍曲城克之○冬洛邑告成十八年春正月王如洛邑定鼎○鳳凰見遂有事于河
19 	武王沒成王少周公旦攝政七年制禮作樂神鳥鳳凰見蓂筴生乃與成王觀于河洛沈璧禮畢王退俟至于日昃榮光竝出幕河靑雲浮至靑龍臨壇銜玄甲之圖坐之而去禮于洛亦如之玄龜靑龍蒼光止于壇背甲刻書赤文成字周公援筆以世文寫之書成文消龜隨甲而去其言自周公訖于秦漢盛衰之符麒麟逰𫟍鳳凰翔庭成王授琴而歌曰鳳凰翺兮於紫庭余何德兮以感靈賴先王兮恩澤臻于胥樂兮民以寧
20 	十九年王巡狩侯甸方岳召康公從歸于宗周遂正百官黜豐侯
21 	二十一年除治象○周文公薨于豐
22 	二十二年●周文公于畢二十四年於越來賔二十五年王大會諸侯于東都四夷來賔○冬十月歸自東都有事于太廟
23 	三十年離戎來賔
24 	約按離戎驪山之戎也為林氏所伐告于成王
25 	三十三年王逰于卷阿召康公從歸于宗周○命王世子釗如房逆女房伯祈歸于宗周三十四年雨金于咸陽
26 	約按咸陽天雨金三年國有大喪三十七年夏四月乙丑王陟康王
27 	名釗
28 	元年甲戌春正月王卽位命冢宰召康公總百官諸侯朝于豐宮
29 	三年定樂歌吉禘于先王申戒農官告于廟六年齊太公薨
30 	九年唐遷于晉作宮而美王使人讓之十二年夏六月壬申王如豐錫畢公命○秋毛懿公薨
31 	十六年錫齊侯伋命○王南巡狩至九江廬山十九年魯侯禽父薨
32 	二十一年魯築茅闕門
33 	二十四年召康公薨
34 	二十六年秋九月巳未王陟
35 	昭王
36 	名瑕元年庚子春正月王卽位復設象魏六年王錫郇伯命○冬十二月桃李華十四年夏四月恒星不見○秋七月魯人弒其君宰
37 	十六年伐楚渉漢遇大兕
38 	十九年春有星孛于紫微○祭公辛伯從王伐楚天大曀雉兎皆震喪六師于漢○王陟穆王
39 	名滿元年巳未春正月王卽位作昭宮命辛伯餘靡○冬十月築祇宮于南鄭
40 	自武王至穆王享國百年穆王以下都于西鄭
41 	六年春徐子誕來朝錫命為伯
42 	八年春北唐來賔獻一驪馬是生騄耳九年築春宮王所居有鄭宮春宮十一年王命𪤼士祭公謀父
43 	十二年毛公班共公利逄公固帥師從王伐犬戎○冬十月王北巡狩遂征犬戎
44 	十三年春祭公帥師從王西征次于陽紆〇秋七月西戎來賔○徐戎侵洛○冬十月造父御王入于宗周
45 	十四年王帥楚子伐徐戎克之○夏四月王畋于軍丘○五月作范宮○秋九月翟人侵畢冬蒐于萍澤○作虎牢
46 	十五年春正月留昆氏來賔○作重壁臺○冬王觀于鹽澤一作王幸安邑觀鹽池非是十六年霍侯舊薨○王命造父封于趙十七年王西征昆侖丘見西王毋其年西王毋來朝賔于昭宮○秋八月遷戎于太原王北征行流沙千里積羽千里征犬戎取其五王以東西征于靑鳥所觧三危山西征還履天下億有九萬里
47 	十八年春正月王居祇宮諸侯來朝
48 	二十一年祭文公薨二十四年王命左史戎夫作記三十五年荊人入徐毛伯遷帥師敗荊人于泲三十七年大起九師東至于九江架黿鼉以為梁遂伐越至于紆○荊人來貢
49 	三十九年王會諸侯于𡍼山
50 	四十五年魯侯㵒薨
51 	五十一年作呂刑命甫侯于豐
52 	五十五年王陟于祇宮共王
53 	名繄
54 	元年甲寅春正月王卽位
55 	四年王師滅密
56 	九年春正月丁亥王使內史良錫毛伯遷命十二年王陟
57 	懿王
58 	名堅元年丙寅春正月王卽位天再旦于鄭七年西戎侵鎬
59 	十三年翟人侵岐
60 	十五年王自宗周遷于槐里
61 	十七年魯厲公擢薨
62 	二十一年虢公帥師北伐犬戎敗逋
63 	二十五年王陟
64 	懿王之世興居無節號令不時挈壷氏不能共其職諸侯於是攜德
65 	孝王
66 	名辟方
67 	元年辛卯春正月王卽位命申侯伐西戎五年西戎來獻馬
68 	七年冬大雨電江漢水牛馬死是年厲王生八年初牧于●渭
69 	九年王陟夷王
70 	名爕
71 	元年庚子春正月王卽位
72 	二年蜀人呂人來獻瓊玉賔于河用介珪三年王致諸侯烹齊哀公于鼎
73 	六年王獵于社林𫉬犀牛一以歸
74 	七年虢公帥師伐太原之戎至于俞泉𫉬馬千匹○冬雨雹大如礪○楚子熊渠代庸至于鄂八年王有疾諸侯祈于山川○王陟厲王
75 	名胡居●有汾水焉故又曰汾王元年戊申春正月王卽位作夷宮命𪤼士榮夷公落○楚人來獻龜貝
76 	三年淮夷侵洛王命虢公長父伐之不克○齊獻公山薨
77 	六年楚子延卒
78 	八年初監謗苪伯良夫戒百官于朝
79 	十一年西戎入于犬丘
80 	十二年王亡奔●國人圍王宮執召穆公之子殺之
81 	十三年王在彘共伯和攝行天子事號曰共和十四年玁狁侵宗周西鄙○召穆公帥師追荊蠻至于洛
82 	十六年蔡武侯薨○楚子勇卒
83 	十九年曹夷伯薨
84 	二十二年大旱○陳幽公薨二十三年大旱○宋僖公薨二十四年大旱○杞武公薨
85 	二十五年大旱○楚子嚴卒
86 	二十六年大旱王陟于●周定公召穆公立太子靖為王共伯和歸其國遂大雨
87 	大旱旣久廬舍俱焚㑹汾王崩卜于太陽兆曰厲王為𥚢周公召公乃立太子靖共和遂歸國和有至德尊之不喜廢之不怒逍遙得志于共山之首宣王
88 	名靖
89 	元年甲戍春正月王卽位周定公召穆公輔政○復田賦○作戎車○燕惠侯薨
90 	二年錫大師皇父司馬休父命○魯愼公薨○曹公子蘇弒其君幽伯疆
91 	三年王命大夫仲伐西戎○齊武公壽薨四年王命蹶父如韓韓侯來朝
92 	五年夏六月尹吉甫帥師伐玁狁至于太原○秋八月方叔帥師伐荊蠻
93 	六年召穆公帥師伐淮夷○王帥師伐徐戎皇父休父從王伐徐戎次于淮○王歸自伐徐錫召穆公命○西戎殺秦仲○楚子霜卒七年王錫申伯命○王命樊侯仲山甫城齊八年初考室○魯武公來朝錫魯世子戲命九年王㑹諸侯于東都遂守于甫十二年魯武公薨○齊人弒其君厲公無忌立公子赤
94 	十五年衞𨤲侯薨○王錫虢文公命
95 	十六年晉遷于絳
96 	十八年蔡夷侯薨
97 	二十一年魯公子伯御弒其君懿公戲二十二年王錫王子多父命居洛
98 	二十四年齊文公赤薨
99 	二十五年大旱王禱于郊廟遂雨二十七年宋惠公覸薨二十八年楚子狥卒
100 	二十九年初不藉千畝
101 	三十年有兎舞於鎬京
102 	三十二年王師伐魯殺伯御命孝公稱于夷宮○陳僖公孝薨○有馬化為人
103 	三十三年齊成公薨○王師伐太原之戎不克三十七年有馬化為狐○燕僖侯卒○楚子鄂卒三十八年王師及晉穆侯伐條戎奔戎王師敗逋
104 	三十九年王師伐姜戎戰于千畝王師敗逋四十年料民于太原○戎人滅姜邑○晉人敗北戎于汾隰
105 	四十一年王師敗于申
106 	四十三年王殺大夫杜伯其子隰叔出奔晉○晉穆侯費生薨弟殤叔自立世子仇出奔四十四年晉殤叔元年丁巳四十六年王陟幽王
107 	名𣵀
108 	元年庚申春正月王卽位○晉世子仇歸于晉殺殤叔晉人立仇是為文侯○王錫太師尹氏皇父命
109 	二年辛酉晉文侯元年涇渭洛竭○●山崩○初增賦○晉文侯同王子多父伐鄫克之乃居鄭父之丘是為鄭桓公
110 	三年王嬖褒姒○冬大震電
111 	四年秦人伐西戎○夏六月隕霜○陳夷公薨五年王世子宜臼出奔申○皇父作都于向六年王命伯士帥師伐六濟之戎王師敗逋○西戎滅蓋○冬十月辛卯朔日有食之七年虢人滅焦
112 	八年王錫司徒鄭伯多父命○王立褒姒之子曰伯服為太子
113 	九年申侯聘西戎及鄫十年春王及諸侯盟于太室○秋九月桃杏實○王師伐申
114 	十一年春正月日暈○申人鄫人及犬戎入宗周弒王及鄭桓公犬戎殺王子伯服執褒姒以歸申侯魯侯許男鄭子立宜臼于申虢公翰立王子余臣于攜是為攜王二王竝立武王滅殷歲在庚寅二十四年歲在甲寅定鼎洛邑至幽王二百五十七年共二百八十一年自武王元年巳卯至幽王庚午二百九十二年
115 	平王名宜臼
116 	自東遷以後始紀晉事王卽位皆不書元年辛未王東徙洛邑錫文侯命晉侯會衛侯鄭伯秦伯以師從王入于成周
117 	二年秦作西畤○魯孝公薨○賜秦晉以邠●之田
118 	三年齊人滅祝○王錫司徒鄭伯命
119 	四年燕傾侯卒○鄭人滅虢五年秦襄公帥師伐戎卒于師○宋戴公薨六年燕哀侯卒○鄭遷於溱洧
120 	七年楚子儀卒
121 	八年鄭殺其大夫關其思
122 	十年秦還于●渭
123 	十三年魏武公薨
124 	十四年晉人滅韓
125 	十八年秦文公大敗戎師于●來歸●東之田二十一年晉文侯殺王子余臣于攜二十三年宋武公卒
126 	二十四年秦作陳寳祠
127 	二十五年晉文侯薨○秦初用族𠛬
128 	二十六年丙申晉昭侯元年晉封其弟成師于曲沃三十二年晉潘父弒其君昭侯納成師不克立昭侯之子孝侯晉人殺潘父
129 	三十三年癸●晉孝侯元年楚人侵申三十六年衞莊公卒○王人戍申四十年齊莊公卒○晉曲沃桓叔成師卒子鱓立是為莊伯自是晉侯在翼稱翼侯四十一年辛亥莊伯元年春大雨雪四十二年狄人伐翼至于晉郊○宋襄公薨○魯惠公使宰讓請郊廟之禮王使史角如魯諭止之
130 	四十七年晉曲沃莊伯入翼弒孝侯晉人逐之立孝侯子郤是為鄂侯四十八年戊午晉鄂侯郤元年無雲而雷○魯惠公卒四十九年巳未魯隱公元年春秋始此魯隱公及邾莊公盟于姑蔑
131 	五十一年春二月乙巳日有食之○三月庚戌王陟
132 	桓王名林
133 	元年壬戌十月莊伯以曲沃叛伐翼公子萬救翼荀叔軫追之至于家谷翼侯焚曲沃之禾而還翼侯伐曲沃大捷武公請成于翼至相而還相一作桐
134 	二年王使虢公伐晉之曲沃晉鄂侯卒曲沃莊伯復攻晉立鄂侯子光是為哀侯公子萬救翼荀叔軫追之至于家谷
135 	三年甲子晉哀侯光元年
136 	四年曲沃莊伯卒子稱立是為武公尚一軍五年曲沃武公元年芮人乗京○荀人董伯皆叛曲沃十一年晉小子侯元年曲沃𫉬晉哀侯晉人立哀侯子為小子侯芮伯萬出奔魏萬之毋逐萬十二年王師秦師圍魏取芮伯萬而東之十三年冬曲沃伯誘晉小子侯殺之晉曲沃滅荀以其地賜大夫原氏黯是為荀叔戎人逆芮伯萬于郊
137 	十四年王命虢仲伐曲沃立晉哀侯弟緡于翼為晉侯
138 	十五年晉侯緡元年
139 	十六年春滅翼
140 	十九年鄭莊公卒
141 	二十三年三月乙未王陟
142 	莊王名佗元年乙酉曲沃尚一軍異於晉六年五月●桓王
143 	十五年王陟
144 	𨤲王名胡齊
145 	元年庚子春齊桓公會諸侯于北杏以平宋亂三年曲沃武公滅晉侯緡以寳獻王王命武公以一軍為晉侯
146 	四年晉武公二十八年晉猶不與齊桓公之盟左傅注晉侯緡是年滅五年晋武公卒子詭諸立為獻公王陟惠王名閬
147 	元年乙巳晉獻公元年晉獻公朝○王如成周周陽白兎舞于市
148 	二年王子頽亂王居于鄭鄭人入王府多取玉玊化為蜮射人
149 	九年晉城絳
150 	十六年晉獻公作二軍滅耿以賜大夫趙夙滅魏以賜大夫畢萬晉滅於大夫趙韓魏萌於此十七年衞懿公及赤狄戰于泂澤洞當作泂十九年晉獻公會虞師伐虢滅下陽虢公醜奔衞公命瑕父呂甥邑于國都
151 	二十五年春正月狄人伐晉○王陟
152 	襄王
153 	元年庚午晉獻公卒立奚齊里克殺之及卓子立夷吾
154 	二年辛未晉惠公元年晉殺里克三年雨金于晉七年秦伯渉河伐晉
155 	十五年晉惠公卒子懷公圉立秦穆公帥師送公子重耳圍令狐桑泉臼衰皆降為秦師狐毛與先軫禦秦至于廬柳乃謂秦穆公使公子縶來與師言次子郇盟于軍公子重耳渉自河曲十六年乙酉晉文公元年晉殺子圉十七年晉城荀
156 	二十年周襄王㑹諸侯于河陽二十二年齊師逐鄭太子齒奔城張南鄭二十四年晉文公卒
157 	二十五年甲午晉襄公驩元年三十年洛絕于泂
158 	三十一年晉襄公卒
159 	三十二年辛丑晉靈公夷臯元年三十三年王陟
160 	頃王元年癸●
161 	六年彗星入北斗○王陟
162 	匡王
163 	元年巳酉
164 	六年王陟○晉靈公為趙穿所殺趙盾使穿迎公子黑臋于周立之
165 	定王
166 	元年乙●晉成公元年六年晉成公與狄伐秦𫉬秦諜殺之絳市六日而蘇
167 	七年晉成公卒于扈
168 	八年壬戌晉景公元年
169 	十八年齊國佐來獻玊磬紀公之甗
170 	二十一年王陟
171 	簡王
172 	元年丙子
173 	五年晉景公卒六年辛巳晉厲公元年十三年晉厲公卒○楚共王會宋平公于湖陽十四年巳丑晉悼公元年王陟靈王
174 	元年庚寅
175 	十四年晉悼公卒
176 	十五年甲辰晉平公元年
177 	二十七年王陟景王
178 	元年丁巳
179 	十三年春有星出婺女○十月晉平公卒十四年庚午晉昭公元年河水赤于龍門三里十九年晉昭公卒○冬十二月桃杏花二十年晉頃王元年
180 	二十五年晉頃公平王室亂立敬王
181 	敬王元年壬午
182 	八年晉頃公卒
183 	九年庚寅晉定公元年
184 	十四年漢不見于天
185 	二十六年晉靑虹見
186 	二十八年洛絕于周
187 	二十六年淇絕于舊衞
188 	三十九年晉城頓丘四十三年宋殺其大夫皇瑗于丹水之上丹水壅不流
189 	四十四年王陟
190 	元王
191 	元年丙寅晉定公卒
192 	二年晉出公元年
193 	四年於越滅吳
194 	六年晉澮絕于梁丹水三日絕不流
195 	七年齊人鄭人伐衞○王陟貞定王
196 	元年癸酉於越徙都瑯琊
197 	四年十一月於越子勾踐卒是為菼執次鹿郢立
198 	六年晉河絕于扈
199 	七年晉荀瑤城南梁一本出公公二十年十年於越子鹿郢卒不壽立
200 	十一年晉　出奔齊
201 	十二年河水赤三日○荀瑤伐中山取窮魚之丘十三年晉韓龎取秦武城
202 	十六年晉出公二十二年
203 	十七年晉出公薨乃立昭公之孫是為敬公十八年巳丑晉敬公元年
204 	二十年於越子不壽見殺是為盲姑次朱勾立二十二年楚滅蔡
205 	二十四年楚滅杞
206 	二十八年晉敬公十一年王陟考王元年敬公十八年魏文侯立
207 	十年楚滅莒
208 	十一年晉敬公卒
209 	十二年晉幽公柳元年魯悼公卒十四年魯季孫會晉幽公于楚丘
210 	十五年王陟
211 	威烈王
212 	元年丙辰
213 	三年晉大旱地生鹽
214 	五年晉丹水出反潔
215 	六年晉大夫秦嬴賊幽公於高寢之上魏文侯立幽公子止
216 	七年壬戌晉烈公元年趙獻子城泫氏韓武子都平陽八年趙城平邑
217 	九年楚人伐我南鄙至于上洛十一年田公子居思伐邯鄲圖平邑○於越滅滕
218 	十二年於越子朱勾伐郯以郯子鴣歸十四年於越子朱勾卒子翳立
219 	十六年齊田盻及邯鄲韓舉戰于平邑邯鄲之師敗逋遂𫉬韓舉平邑新城
220 	十七年魏文侯伐秦至鄭還築汾隂郃陽○田悼子卒田布殺其大夫公孫孫公孫孫以廩丘叛于趙田布圍廩丘翟角趙孔屑韓氏救廩丘及田布戰于龍澤田師敗逋
221 	十八年王命韓景子趙烈子及我師伐齊入長垣
222 	二十三年王命晉卿魏氏趙氏韓氏為諸侯二十四年王陟
223 	安王
224 	元年庚辰
225 	九年晉烈公卒子桓公立韓非子作桓侯十年已丑晉桓公頃元年十五年魏文侯卒在位五十年○大風晝昏○晉太子喜出奔
226 	十六年乙未魏武侯擊元年封公子緩二十一年韓滅鄭哀侯入于鄭
227 	二十三年於越遷于吳
228 	二十六年王陟○魏城洛陽及安邑王垣○七月於越太子諸咎弒其君翳○十月越人殺諸咎越滑吳人立孚錯枝為君烈王
229 	元年丙午魏公子緩如邯鄲以作難邯鄲趙地名○於越大夫寺區定越亂立初無余是為莾安二年秦胡蘇帥師伐韓韓將韓襄敗胡蘇于酸水○魏觴諸侯于范臺○晉桓公邑哀侯于鄭○韓山堅賊其君哀侯
230 	六年辛亥梁惠成王元年韓共侯趙成侯遷晉桓公于屯留以後更無晉事○趙成侯●韓懿侯若伐我葵鄈城七年王陟○我師伐趙圍蜀陽○齊田壽帥師伐我圍觀觀降○魏大夫王錯出奔韓顯王
231 	元年癸丑鄭城邢丘自此韓改稱曰鄭○秦子向命為藍君
232 	二年河水赤于龍門三日
233 	三年公子景賈帥師伐鄭韓明戰于韓我師敗逋
234 	四年夏四月甲寅徙邦于大梁○王發逄忌之藪以賜民○於越寺區弟思弒其君莾安次無顓立五年雨碧于郢地忽長十丈有餘高尺半六年我師伐邯鄲取列人我師伐邯鄲取肥○雨黍于齊
235 	七年我與邯鄲趙榆次陽邑○王會鄭𨤲侯于巫沙
236 	八年入河水于圃田又為太溝而引圃水瑕陽人自秦導岷山靑衣水來歸
237 	九年秦師伐鄭次于懷○城殷
238 	十年楚師出河水以氷長垣之外○龍賈帥師築長城于西邊○鄭取屯留尚子
239 	十一年鄭𨤲侯使許息來致地平丘戸牗首垣諸邑及鄭馳地我取枳道與鄭鹿王及鄭𨤲侯盟于巫沙以釋它陽之圍歸𨤲于鄭
240 	十二年魯恭侯宋桓侯衞成侯鄭𨤲侯來朝○於越子無顓卒是為菼蠋●次無疆立十三年邯鄲成侯會燕成侯于安邑
241 	十四年秦公孫壯伐鄭圍焦城不克秦公孫壯帥師城上枳安陵山民邯鄲伐衞取漆富兵城之○齊師及燕戰于泃水齊師遁
242 	十五年齊田期伐我東鄙戰于桂陽我師敗逋○東周與鄭高都鄭𨤲侯來朝中陽○宋景鼓衞公孫倉㑹師圍我襄陵
243 	十六年王以韓師諸侯帥縣于襄陵○齊侯使楚景舍來求成○邯鄲之師敗我師于桂陵秦伐韓閼與惠成王使趙■破之不知是何年十七年燕伐趙圍濁鹿趙靈王及代人救濁鹿敗燕師于勺晉取玄武濩澤卽雷澤舜漁處十八年齊築房以為長城
244 	十九年王如衞命公子南為侯
245 	二十年
246 	二十一年魏殷臣趙公孫裒伐燕還取夏屋城曲逆
247 	二十二年壬寅孫何侵楚人三戸乳楚伐徐州二十三年魏章帥師及鄭師伐楚取上蔡○孫何取㶏陽○秦孝公會諸侯于逄澤○絳中地●西絕于汾
248 	二十四年魏敗韓馬陵
249 	二十五年
250 	二十六年穰疪帥師及鄭孔夜戰于梁赫鄭師敗逋與齊田盻戰于馬陵
251 	二十七年五月齊田盻及宋人伐我東鄙圍平陽
252 	九月秦衞鞅伐我西鄙○十月邯鄲伐我北鄙○王攻衞鞅我師敗逋二十八年城濟陽○秦封衞鞅于鄥改名曰尚二十九年邳遷于薛○三月為大溝于北郛以行圃田之水
253 	三十年
254 	三十一年秦蘇胡帥師伐鄭韓襄敗秦蘇胡于酸水不知何年附此
255 	三十二年
256 	三十三年鄭威侯與邯鄲圍襄陵三十四年魏惠成王三十六年改元稱一年○王與諸侯會于徐州○於越子無疆伐楚三十五年楚吾得帥師及秦伐鄭圍綸氏不知何年附此
257 	三十六年楚圍齊於徐州遂伐於越殺無疆三十七年
258 	三十八年龍賈及秦師戰於雕隂我師敗逋○王會鄭威侯于巫沙
259 	三十九年秦取我汾隂皮氏四十年
260 	四十一年秦歸我焦曲沃
261 	四十二年九鼎淪泗沒于淵
262 	四十三年
263 	四十四年
264 	四十五年楚敗我襄陵
265 	四十六年
266 	四十七年四十八年王陟
267 	愼靚王
268 	元年辛丑秦取我曲沃平周
269 	二年魏惠成王薨
270 	三年今王元年
271 	四年
272 	五年
273 	六年鄭侯使韓辰歸晉陽及向○二月城陽向更名陽為河雍向為高平
274 	隱王史記作赧王名延蓋赧隱聲相近元年丁未十月鄭宣王來朝梁燕子之殺公子平不克齊師殺子之醢其身
275 	二年齊地景長長丈餘高一尺○魏以張儀為相
276 	三年韓明帥師伐襄丘○秦王來見于蒲坂關○四月越王使公師隅來獻舟三百箭五百萬及犀角象齒○五月張儀卒四月翟章伐衞○魏敗趙將韓舉五年洛入成周山水大出
277 	六年十月大霖雨疾風河水酸●○楚庶章帥師來會我次于襄丘
278 	七年翟章救鄭次于南屈此年未的八年秦公孫爰帥師伐我皮氏翟章帥師救皮氏圍疾西風
279 	九年城皮氏十年
280 	十一年
281 	十二年秦拔我蒲坂晉陽封谷
282 	十三年邯鄲命吏大夫奴遷于九原將軍大夫適子代史皆貂服
283 	十四年
284 	十五年薛侯來會王于釡丘○楚入雍氏楚人敗
285 	十六年王與齊王會于韓○今王終二十年竹書紀年卷下終
