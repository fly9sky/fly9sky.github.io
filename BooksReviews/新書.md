## 卷一 
### 過秦上
* 秦孝公據崤函之固，擁雍州之地，君臣固守，以窺周室，有席卷天下，包舉宇內，囊括四海之意，并吞八荒之心。當是時也，商君佐之，內立法度，務耕織，脩守戰之具；外連衡而鬥諸侯，於是秦人拱手而取西河之外。
* 孝公既沒，惠文武昭襄王，蒙故業，因遺策，南取漢中，西舉巴蜀，東割膏腴之地，北收要害之郡。諸侯恐懼，同盟而謀弱秦，不愛珍器重寶肥饒之地，以致天下之士，合從締交，相與為一。當此之時，齊有孟嘗，趙有平原，楚有春申，魏有信陵。此四君者，皆明智而忠信，寬厚而愛人，尊賢重士。約從離衡，兼韓、魏、燕、趙、宋、衛、中山之眾。於是六國之士，有甯越、徐尚、蘇秦、杜赫之屬為之謀主，齊明、周最、陳軫、召滑、樓緩、翟景、蘇厲、樂毅之徒通其意，吳起、孫臏、帶佗、倪良、王廖、田忌、廉頗、趙奢之朋制其兵。嘗以什倍之地、百萬之眾，仰關而攻秦。秦人開關延敵，九國之師逡遁而不敢進。秦無亡矢遺鏃之費，而天下諸侯已困矣。於是從散約解，爭割地而賂秦。秦有餘力而制其弊，追亡逐北，伏尸百萬，流血漂櫓，因利乘便，宰割天下，分請山河，彊國裂伏，弱國入朝。
* 施及孝文王、莊襄王，享國日淺，國家無事。及至始皇，奮六世之餘烈，振長策而御宇內，吞二周而亡諸侯，履至尊而制六合，執搞朴以鞭笞天下，威振四海，南取百粵之地，以為桂林象郡。百粵之君，俛首係頸，委命下吏，乃使蒙恬北築長城而守藩籬，卻匈奴七百餘里。胡人不敢南下而牧馬，士不敢彎弓而報怨。於是廢先王之道，燔百家之言，以愚黔首。墮名城，殺豪俊，收天下之兵，聚之咸陽。銷鋒鍉，鑄以為金人十二，以弱天下之民。然後踐華為城，因河為池，據億丈之高，臨百尺之淵以為固。良將勁弩，守要害之處；信臣精卒，陳利兵而誰何。天下已定，始皇之心，自以為關中之固，金城千里，子孫帝王萬世之業也。
* 始皇既沒，餘威振於殊俗。然而陳涉，甕牖繩樞之子，氓隸之人，而遷徙之徒也。材能不及中人，非有仲尼、墨翟之賢，陶朱、猗頓之富，躡足行伍之閒，俛起阡陌之中，率疲弊之卒，將數百之眾，轉而攻秦。斬木為兵，揭竿為旗，天下雲合響應，贏糧而景從。山東豪傑並起，而亡秦族矣。
* 且夫天下非小弱也，雍州之地，崤函之固，自若也。陳涉之位，非尊於齊、楚、燕、趙、韓、魏、宋、衛、中山之君也；鉏耰棘矜，不敵於鉤戟長鎩也；謫戍之眾，非抗九國之師也；深謀遠慮，行軍用兵之道，非及曩時之士也；然而成敗異變，功業相反也。試使山東之國，與陳涉度長絜大，比權量力，則不可同年而語矣。然秦以區區之地，致萬乘之勢，序八州而朝同列，百有餘年矣。然後以六合為家，崤函為宮，一夫作難而七廟墮，身死人手，為天下笑者，何也？仁心不施，而攻守之勢異也。

### 過秦中 
* 秦滅周祀，并海內，兼諸侯，南面稱帝，以四海養。天下之士，斐然嚮風，若是何也？曰：近古之無王者久矣，周室卑微，五霸既滅，令不行於天下，是以諸侯力政。強凌弱，眾暴寡，兵革不休，士民罷弊。今秦南面而王天下，是上有天子也。即元元之民，冀得安其性命，莫不虛心而仰上。當此之時，專威定功，安危之本，在於此矣。
* 秦王懷貪鄙之心，行自奮之智，不信功臣，不親士民。廢王道而立私愛，焚文書而酷刑法，先詐力而後仁義，以暴虐為天下始。夫并兼者高詐力，安危者貴順權。推此言之，取與攻守不同術也。秦雖離戰國而王天下，其道不易，其政不改，是其所以取之也，孤獨而有之，故其亡可立而待也。借使秦王論上世之事，並殷周之跡，以制御其政，後雖有淫驕之主，猶未有傾危之患也。故三王之建天下，名號顯美，功業長久。
* 今秦二世立，天下莫不引領而觀其亡。夫寒者利裋褐，而飢者甘糟糠；天下囂囂，新主之資也，此言勞民之易為仁也。嚮使二世有庸主之行，而任忠賢，臣主一心，而憂海內之患，縞素而正先帝之過；裂地分民，以封功臣之後；建國立君，以禮天下。虛囹圄而免刑戮，去收孥污穢之罪，使各反其鄉里。發倉廩，散財幣，以振孤獨窮困之士。輕賦少事，以佐百姓之急，約法省刑，以持其後。使天下之人，皆得自新，更節循行，各慎其身。塞萬民之望，而以盛德與天下息矣。即四海之內，皆歡然各自安樂其處，惟恐有變。雖有狡害之民，無離上之心，則不軌之臣，無以飾其智，而暴亂之姦弭矣。二世不行此術，而重以無道，壞宗廟，與民更始作阿房之宮，繁刑嚴誅，吏治刻深，賞罰不當，賦斂無度。天下多事，吏不能紀，百姓困窮，而主不收卹。然後姦偽並起，而上下相遁，蒙罪者眾，刑僇相望於道，而天下苦之。自群卿以下，至於眾庶，人懷自危之心，親處窮苦之實，咸不安其位，故易動也。是以陳涉不用湯武之賢，不藉公侯之尊，奮於大澤，而天下響應者，其民危也。
* 故先王者，見終始之變，知存亡之由，是以牧之以道，務在安之而已矣。下雖有逆行之臣，必無響應之助。故曰：「安民可與為義，而危民易與為非。」此之謂也。貴為天子，富有四海，身在於戮者，正之非也，是二世之過也。
### 過秦下 

* 秦兼諸侯山東三十餘郡，循津關，據嶮塞，繕甲兵而守之。然陳涉率散亂之眾數百，奮臂大呼，不用弓戟之兵，鉏耰白梃，望屋而食，橫行天下。秦人阻嶮不守，關梁不閉，長戟不刺，彊弩不射，楚沛深入，戰於鴻門，曾無藩籬之難。於是山東諸侯並起，豪俊相立，秦使章邯將而東征。章邯因其三軍之眾，要市於外，以謀其二。群臣之不相信，可見於此矣。
* 子嬰立，遂不悟。借使子嬰有庸主之材，而僅得中佐，山東雖亂，三秦之地可全而有，宗廟之祀宜未絕也。秦地被山帶河以為固，四塞之國也。自繆公以來，至於秦王，二十餘君，常為諸侯雄。此豈世賢哉，其勢居然也。且天下嘗同心并力攻秦矣，然困於嶮岨而不能進者，豈勇力智慧不足哉，形不利，勢不便。秦雖小邑，伐并大城，得阨塞而守之。諸侯起於匹夫，以利會，非有素王之行也。其交未親，其名未附，名曰亡秦，其實利之也。彼見秦阻之難犯，必退師，案土息民，以待其弊。承解誅罷，以令國君，不患不得意於海內。貴為天子，富有四海，而身為禽者，捄敗非也。
* 秦王足己而不問，遂過而不變。二世受之，因而不改，暴虐以重禍。子嬰孤立無親，危弱無輔。三主之惑，終身不悟，亡不亦宜乎！當此時也，世非無深謀遠慮知化之士也，然所以不敢盡忠拂過者，秦俗多忌諱之禁也，忠言未卒於口，而身糜沒矣。故使天下之士傾耳而聽，重足而立，闔口而不言。是以三主失道，而忠臣不諫，智士不謀也。天下已亂，姦臣不上聞，豈不悲哉！先王知壅蔽之傷國也，故置公、卿、大夫、士，以飾法設刑，而天下治。其強也，禁暴誅亂而天下服；其弱也，五霸征而諸侯從；其削也，內守外附而社稷存。故秦之盛也，繁法嚴刑而天下震。及其衰也，百姓怨而海內叛矣。故周王序得其道，千餘載不絕，秦本末並失，故不能長。由是觀之，安危之統，相去遠矣。
* 鄙諺曰：「前事之不忘，後之師也。」是以君子為國，觀之上古，驗之當世，參之人事。察盛衰之理，審權勢之宜，去就有序，變化因時，故曠日長久，而社稷安矣。

### 宗首
今或親弟謀為東帝，親兄之子西嚮而擊，今吳又見告矣。天子春秋鼎盛，行義未過，德澤有加焉，猶尚若此，況莫大諸侯，權勢十此者乎！

然而天下少安者，何也？大國之王，幼在懷衽，漢所置傅相，方握其事。數年之後，諸侯王大抵皆冠，血氣方剛。漢之所置傅，歸休而不肯住，漢所置相，稱病而賜罷。彼自丞尉以上，偏置其私人，如此有異淮南、濟北之為耶！此時而乃欲為治安，雖堯舜不能。

黃帝曰：「日中必𥶙，操刀必割。」今令此道順而全安甚易，弗肯早為已，乃墮骨肉之屬而抗剄之，豈有異秦之季世乎！夫以天子之位，用天下之力，乘今之時，因天之助，尚憚以危為安，以亂為治。假設陛下居齊桓之處，將不合諸侯匡天下乎！ 
### 數寧 
	
臣竊惟事勢，可痛惜者一，可為流涕者二，可為長大息者六。若其他倍理而傷道者，難遍以疏舉。進言者皆曰：「天下已安矣。」臣獨曰：「未安。」或者曰：「天下已治矣。」臣獨曰：「未治。」恐逆意觸死罪，雖然，誠不安，誠不治。故不敢顧身，敢不昧死以聞。夫曰天下安且治者，非至愚無知，固諛者耳，皆非事實，知治亂之體者也。夫抱火措之積薪之下，而寢其上，火未及萝，因謂之安，偷安者也。方今之勢，何以異此？夫本末舛逆，首尾橫決，國制搶攘，非有紀也，胡可謂治？陛下何不一令臣得熟數之於前，因陳治安之策，陛下試擇焉。

射獵之娛，與安危之機，孰急也？臣聞之：自禹已下五百歲而湯起，自湯已下五百餘年而武王起，故聖王之起，大以五百為紀。自武王已下，過五百歲矣，聖王不起，何慅矣。及秦始皇帝，似是而卒非也，終於無狀。及今天下集於陛下，臣觀寬大知通，竊曰：是以摻亂業，握危勢，若今之賢也，明通以足天紀，又當天宜，請陛下為之矣。然又未也者，又將誰須也？使為治，勞知慮，苦身體，乏馳騁鍾鼓之樂，勿為可也，樂與今同耳。因加以常安，四望無患，因諸侯附親軌道，致忠而信上耳；因上不疑其臣，無族罪，兵革不動，民長保首領耳；因德窮至遠，近者匈奴，遠者四荒，苟人跡之所能及，皆鄉風慕義，樂為臣子耳；因天下富足，資財有餘，人及十年之食耳；因民素朴，順而樂從令耳；因官事甚約，獄訟盜賊可令垬有耳。大數既得，則天下順治，海內之氣，清和咸理，則萬生遂茂。晏子曰：「唯以政順乎神為可以益壽。」髮子曰：「至治之極，父無死子，兄無死弟，塗無繈褓之葬，各以其順終。穀食之法，固百以是，則至尊之壽，輕百年耳，古者五帝，皆踰百歲。」以此言信之，因生為明帝，沒則為明神，名譽之美，垂無窮耳。禮：祖有功，宗有德，始取天下為功，始治天下為德。因觀成之廟，為天下太宗，承太祖，與天下漢長亡極耳。因卑不疑尊，賤不踰貴，尊卑貴賤，明若白黑，則天下之眾不疑眩耳。因經紀本於天地，政法倚於四時，後世無變故，無易常，襲跡而長久耳。臣竊以為建久安之勢，成長治之業，以承祖廟，以奉六親，至孝也；以宰天下，以治群生，神民咸億，社稷久饗，至仁也；立經陳紀，輕重周得，後可以為萬世法，以後雖有愚幼不肖之嗣，猶得蒙業而安，至明也。壽並五帝，澤施至遠，於陛下何損哉！以陛下之明通，因使少知治體者，得佐下風，致此治非有難也，陛下何不一為之？其具可素陳於前，願幸無忽。臣謹稽之天地，驗之往古，案之當時之務，日夜念此至孰也，雖使禹舜生而為陛下計，無以易此。
### 藩傷 

	
夫樹國必審相疑之勢，下數被其殃，上數爽其憂，凶饑數動，彼必將有怪者生焉。禍之所罹，豈可豫知？故甚非所以安主上，非所以活大臣者也，甚非所以全愛子者也。

既已令之為藩臣矣，為人臣下矣，而厚其力，重其權，使有驕心而難服從也，何異於善砥鏌铮而予射子，自禍必矣。愛之，故使飽粱肉之味，玩金石之聲，臣民之眾，土地之博，足以奉養宿衛其身。然而權力不足以徼幸，勢不足以行逆，故無驕心，無邪行，奉法畏令，聽從必順，長生安樂，而無上下相疑之禍。活大臣，全愛子，孰精於此？

且藩國與制力非獨少也。制令：其有子，以國其子；未有子者，建分以須之。子生而立，其身以子，夫將何失？於實無喪，而葆國無患，子孫世世，與漢相須，皆如長沙，可以久矣。所謂生死而肉骨，何以厚此？
### 藩彊 


竊跡前事，大抵彊者先反。淮陰王楚最彊，則最先反；韓王信倚胡，則又反；貫高因趙資，則又反；陳豨兵精彊，則又反；彭越用梁，則又反；黥布用淮南，則又反；盧綰國比最弱，則最後反。長沙乃纔二萬五千戶耳，力不足以行逆，則功少而最完，埶疏而最忠，全骨肉。時長沙無故者，非獨性異人也，其形勢然矣。

曩令樊、酈、絳、灌據數十城而王，今雖以殘亡可也。令韓信黥布彭越之倫，列為徹侯而居，雖至今存可也。然則天下大計可知已。欲諸王皆忠附，則莫若令如長沙；欲勿令葅醢，則莫若令如樊、酈、絳、灌；欲天下之治安，天子之無憂，莫如眾建諸侯而少其力。力少則易使以義，國小則無邪心。
### 大都 
	
昔楚靈王問范無宇曰：「我欲大城陳、蔡、葉與不羹，賦車各千乘焉，亦足以當晉矣，又加之以楚，諸侯其來朝乎？」范無宇曰：「

不可。臣聞：大都疑國，大臣疑主，亂之媒也；都疑則交爭，臣疑則並令，禍之深者也。今大城陳、蔡、葉與不羹，或不充，不足以威晉。若充之以資財，實之以重祿之臣，是輕本而重末也。臣聞尾大不掉，末大必折，此豈不施威諸侯之心哉？然終為楚國大患者，必此四城也。靈王弗聽，果城陳、蔡、葉與不羹，實之以兵車，充之以大臣。是歲也，諸侯果朝。居數年，陳、蔡、葉與不羹，或奉公子棄疾內作難，楚國雲亂，王遂死於乾溪芊尹申亥之井。為計若此，豈不可痛也哉！悲夫！本細末大，弛必至心。時乎！時乎！可痛惜者此也。

天下之勢，方病大尰，一脛之大幾如要，一指之大幾如股，惡病也，平居不可屈信，一二指搐，身固無聊也。失今弗治，必為錮疾，後雖有扁鵲，弗能為已。此所以竊為陛下患也。病非徒尰也，又苦翘盭。元王之子，帝之從弟也。今之王者，從弟之子也。惠王之子，親兄之子也。今之王者，兄子之子也。親者或無分地，以安天下；疏者或專大權，以偪天子。臣故曰：「非徒病尰也，又苦翘盭。」可痛哭者，此病是也。
### 等齊 

諸侯王所在之宮，衛織履蹲夷，以皇帝在所宮法論之。郎中謁者受謁取告，以官皇帝之法予之。事諸侯王或不廉潔平端，以事皇帝之法罪之。曰一用漢法事諸侯王，乃事皇帝也。是則諸侯王乃埒至尊也。然則天子之與諸侯，臣之與下，宜撰然齊等若是乎？

天子之相，號為丞相，黃金之印；諸侯之相，號為丞相，黃金之印，而尊無異等，秩加二千石之上。天子列卿秩二千石，諸侯列卿秩二千石，則臣已同矣。人主登臣而尊，今臣既同，則法惡得不齊？天子衛御，號為大僕，銀印，秩二千石；諸侯之御，號曰大僕，銀印，秩二千石，則御已齊矣。御既已齊，則車飾具惡得不齊？天子親號云太后，諸侯親號云太后；天子妃號曰后，諸侯妃號曰后。然則諸侯何損，而天子何加焉？妻既已同，則夫何以異？天子宮門曰司馬，闌入者為城旦；諸侯宮門曰司馬，闌入者為城旦。殿門俱為殿門，闌入之罪亦俱棄市，宮牆門衛同名，其嚴一等，罪已鈞矣。天子之言曰令，令甲令乙是也；諸侯之言曰令，令儀令言是也。天子卑號皆稱陛下，諸侯卑號皆稱陛下。天子車曰乘輿，諸侯車曰乘輿，乘輿等也。然則所謂主者安居，臣者安在？

人之情不異，面目狀貌同類，貴賤之別，非天根著於形容也。所持以別貴賤明尊卑者，等級、勢力、衣服、號令也。亂且不息，滑曼無紀，天理則同，人事無別。然則所謂臣主者，非有相臨之具，尊卑之經也，特面形而異之耳。近習乎形貌然後能識，則疏遠無所放，眾庶無以期，則下惡能不疑其上？君臣同倫，異等同服，則上惡能不眩其下？孔子曰：「長民者衣服不貳，從容有常，以齊其民，則民德一。」《詩》云：「彼都人士，狐裘黃裳，行歸于周，萬民之望。」孔子曰：「為上可望而知也，為下可類而志也。」則君不疑於其臣，而臣不惑於其君。而此之不行，沐瀆無界，可為長大息者此也。
### 服疑 
1 打開字典	服疑:	
衣服疑者，是謂爭先；澤厚疑者，是謂爭賞；權力疑者，是謂爭彊；等級無限，是謂爭尊。彼人者，近則冀幸，疑則比爭。是以等級分明，則下不得疑；權力絕尤，則臣無冀志。故天子之於其下也，加五等，已往則以為臣；臣之於下也，加五等，已往則以為僕。僕亦臣禮也。然稱僕不敢稱臣者，尊天子、避嫌疑也。
2 打開字典顯示相似段落	服疑:	
制服之道，取至適至和以予民，至美至神進之帝。奇服文章，以等上下而差貴賤。是以高下異，則名號異，則權力異，則事勢異，則旗章異，則符瑞異，則禮寵異，則秩祿異，則冠履異，則衣帶異，則環佩異，則車馬異，則妻妾異，則澤厚異，則宮室異，則床席異，則器皿異，則飲食異，則祭祀異，則死喪異。故高則此品周高，下則此品周下。加人者品此臨之，埤人者品此承之。遷則品此者進，絀則品此者損。貴周豐，賤周謙，貴賤有級，服位有等，等級既設，各處其檢，人循其度，擅退則讓，上僭則誅。建法以習之，設官以牧之，是以天下見其服而知貴賤，望其章而知其勢。使人定其心，各著其目，故眾多而天下不眩，傳遠而天下識祗。卑尊已著，上下已分，則人倫法矣。於是主之與臣，若日之與星。臣不幾可以疑主，賤不幾可以冒貴。下不凌等，則上位尊；臣不踰級，則主位安；謹守倫紀，則亂無由生。
### 益壤 
陛下即不為千載之治安，知今之勢，豈過一傳再傳哉。諸侯猶且人恣而不制，豪橫而大強也，至其相與，特以縱橫之約相親耳。漢法令不可得行矣。今淮陽之比大諸侯，懃過黑子之比於面耳，豈足以為楚御哉？而陛下所恃以為藩捍者，以代淮陽耳。代北邊與彊匈奴為鄰，懃自完足矣。唯皇太子之所恃者，亦以之二國耳。今淮陽之所有，適足以餌大國耳。方今制在陛下，制國命子，適足以餌大國，豈可謂工哉？
人主之行異布。衣布衣者，飾小行，競小廉，以自託於鄉黨邑里。人主者，天下安社稷固不耳。故黃帝者，炎帝之兄也，炎帝無道，黃帝伐之涿鹿之野，血流漂杵，誅炎帝而兼其地，天下乃治。高皇帝瓜分天下，以王功臣，反者如蝟毛而起，高皇帝以為不可，剽去不義諸侯，空其國，擇良日，立諸子洛陽上東門之外，諸子畢王而天下乃安。故大人者，不怵小廉，不牽小行，故立大便以成大功。
今淮南地遠者或數千里，越兩諸侯而縣屬於漢，其苦之甚矣。其欲有卒也，類良有所至逋走而歸諸侯，殆不少矣。此終非可久以為奉地也。陛下豈如蚤便其勢，且令他人守郡，豈如令子。臣之愚計，願陛下舉淮南之地以益淮陽。梁即有後，割淮陽北邊二三列城與東郡以益梁，即無後患，代可徙而都睢陽。梁起新鄭以北著之河，淮陽包陳以南揵之江，則大諸侯之有異心者破膽而不敢謀。今所恃者，代、淮陽二國耳，皇太子亦恃之。如臣計，梁足以捍齊、趙，淮陽足以禁吳、楚，則陛下高枕而臥，終無山東之憂矣。臣竊以為此二世之利也。若使淮南久縣屬漢，特以資姦人耳，惟陛下幸少留意。
## 卷二 
### 權重 

1 打開字典顯示相似段落	權重:	
諸侯勢足以專制，力足以行逆，雖令冠處女，勿謂無敢。勢不足以專制，力不足以行逆，雖生夏育，有仇讎之怨，猶之無傷也。然天下當今恬然者，遇諸侯之俱少也。後不至數歲，諸侯偕冠，陛下且見之矣。豈不苦哉！力當能為而不為，畜亂宿禍，高拱而不憂，其紛也宜也，甚可謂不知且不仁。
2 打開字典顯示相似段落	權重:	
夫秦日夜深惟，苦心竭力，以除六國之憂。今陛下力制天下，頤指如意而，故成六國之禍，難以言知矣。苟身常無意，但為禍未，在所制也。亂媒日長，孰視而不定，萬年之後，傳之老母弱子，使曹勃不寧制，可謂仁乎？
### 五美 

1 打開字典顯示相似段落	五美:	
海內之勢，如身之使臂，臂之使指，莫不從制。諸侯之君，敢自殺，不敢反，心知必葅醢耳。不敢有異心，輻湊並進，而歸命天子。天子無可以徼倖之權，無起禍召亂之業，雖在細民，且知其安，故天下咸知陛下之明。
2 打開字典顯示相似段落	五美:	
割地定制，齊為若干國，趙楚為若干國，制既各有理矣，於是齊悼惠王之子孫王之分地盡而止，趙幽王、楚元王之子孫亦各以次受其祖之分地，燕、吳、淮南他國皆然。其分地眾而子孫少者，建以為國，空而置之，須其子孫生者，舉使君之。諸侯之地，其削頗入漢者，為徙其侯國及封其子孫於彼也，所以數償之。故一寸之地，一人之眾，天子無所利焉，誠以定治而已，故天下咸知陛下之廉。
3 打開字典顯示相似段落	五美:	
地制一定，宗室子孫，慮莫不王。制定之後，下無背叛之心，上無誅伐之志，上下懽親，諸侯順附，故天下咸知陛下之仁。
4 打開字典顯示相似段落	五美:	
地制一定，則帝道還明，而臣心還正，法立而不犯，令行而不逆；貫高利幾之謀不生，機奇啟章之計不萌。細民鄉善，大臣效順，上使然也，故天下咸知陛下之義。
5 打開字典顯示相似段落	五美:	
地制一定，臥赤子天下之上而安，待遺腹，朝委裘，而天下不亂，社稷長安，宗廟久尊，傳之後世，不知其所窮。故當時大治，後世誦聖，一動而五美附，陛下誰憚而久不為此？五美。
### 制不定 
### 審微 
### 階級 

## 卷三 
### 俗激 
### 時變 
### 瑰瑋 
### 孽產子 
### 銅布 
### 壹通 
### 屬遠 
### 親疏危亂 
### 憂民 
### 解縣 
### 威不信 

## 卷四 
### 匈奴 
### 勢卑 
### 淮難 
### 無蓄 
### 鑄錢 

## 卷五 
### 傅職 
### 保傅 
### 連語 
### 輔佐 
### 問孝

## 卷六 
### 禮 
### 容經 
### 春秋 

## 卷七 
### 先醒 
### 耳痺 
### 諭誠 
### 退讓 
### 君道 

## 卷八 
### 官人 
### 勸學 
### 道術 
### 六術 
### 道德說 

## 卷九 
### 大政上 
### 大政下 
### 脩政語上 
### 脩政語下 

## 卷十 
### 禮容語上
### 禮容語下 
### 胎教 
### 立後義 

参考文献：https://ctext.org/xin-shu/zh