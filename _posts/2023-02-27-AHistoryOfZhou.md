---
layout: post
title: 两周史
description: 西东二周。
date: 2023-03-02 14:09:01
---

- [先周](#先周)
  - [周之先](#周之先)
  - [周太王](#周太王)
  - [周文王](#周文王)
- [西周](#西周)
  - [周武王(姬发)](#周武王姬发)
  - [周成王(姬诵)](#周成王姬诵)
  - [周康王(姬钊)](#周康王姬钊)
  - [周昭王(姬瑕)](#周昭王姬瑕)
  - [周穆王(姬满)](#周穆王姬满)
  - [周恭王(姬扈) (共王)](#周恭王姬扈-共王)
  - [周懿王(姬囏)](#周懿王姬囏)
  - [周孝王(姬辟方)](#周孝王姬辟方)
  - [周夷王(姬燮)](#周夷王姬燮)
  - [周厉王(姬胡)](#周厉王姬胡)
  - [共和行政](#共和行政)
  - [周宣王静](#周宣王静)
  - [周幽王宫](#周幽王宫)
- [东周](#东周)
  - [春秋](#春秋)
  - [周平王宜臼](#周平王宜臼)
  - [周桓王林](#周桓王林)
  - [周庄王佗](#周庄王佗)
  - [周釐王胡齐](#周釐王胡齐)
  - [周惠王阆](#周惠王阆)
  - [周襄王郑](#周襄王郑)
  - [周顷王壬臣](#周顷王壬臣)
  - [周匡王班](#周匡王班)
  - [周定王瑜](#周定王瑜)
  - [周简王夷](#周简王夷)
  - [周灵王泄心](#周灵王泄心)
  - [周景王贵](#周景王贵)
  - [周悼王猛 元年）](#周悼王猛-元年)
  - [周敬王丐](#周敬王丐)
  - [战国](#战国)
  - [周元王仁](#周元王仁)
  - [周贞定王介](#周贞定王介)
  - [周哀王去疾 元年）](#周哀王去疾-元年)
  - [周思王叔 元年）](#周思王叔-元年)
  - [周考王嵬](#周考王嵬)
  - [周威烈王午](#周威烈王午)
  - [周安王骄](#周安王骄)
  - [周烈王喜](#周烈王喜)
  - [周显王扁](#周显王扁)
  - [周慎靓王定](#周慎靓王定)
  - [周郝王延](#周郝王延)
- [参考文献](#参考文献)
- [备注](#备注)
- [未整理](#未整理)
  - [纲鉴](#纲鉴)
  - [资治通鉴](#资治通鉴)


## 先周

### 周之先

周后稷，名弃。其母有邰氏女，曰姜原。姜原为帝喾元妃。姜原出野，见巨人迹，心忻然说【说：同“悦”，喜悦，高兴。】，欲践之，践之而身动如孕者。居期而生子，以为不祥，弃之隘巷，马牛过者皆辟不践；徙置之林中，适会山林多人，迁之；而弃渠中冰上，飞鸟以其翼覆荐之。姜原以为神，遂收养长之。初欲弃之，因名曰弃。

弃为儿时，屹如巨人之志。其游戏，好种树麻、菽，麻、菽美。及为成人，遂好耕农，相地之宜，宜谷者稼穑焉，民皆法则之。帝尧闻之，举弃为农师，天下得其利，有功。帝舜曰：“弃，黎民始饥，尔后稷播时百谷。”封弃于邰，号曰后稷，别姓姬氏。后稷之兴，在陶唐、虞、夏之际，皆有令德。

后稷卒，子不窋立。不窋末年，夏后氏政衰，去稷不务，不窋以失其官而奔戎狄之间。不窋卒，子鞠立。鞠卒，子公刘立。公刘虽在戎狄之间，复修后稷之业，务耕种，行地宜，自漆、沮度渭，取材用，行者有资，居者有畜积，民赖其庆。百姓怀之，多徙而保归焉。周道之兴自此始，故诗人歌乐思其德。公刘卒，子庆节立，国于豳。

庆节卒，子皇仆立。皇仆卒，子差弗立。差弗卒，子毁隃立。毁隃卒，子公非立。公非卒，圉立。高圉卒，子亚圉立。亚圉卒，子公叔祖类立。公叔祖类卒，子古公亶父立。

### 周太王

古公亶父复修后稷、公刘之业，积德行义，国人皆戴之。熏育【熏育：也作“荤粥”，古代北方民族，秦汉以后称“匈奴”。】戎狄攻之，欲得财物，予之。已复攻，欲得地与民。民皆怒，欲战。古公曰：“有民立君，将以利之。今戎狄所为攻战，以吾地与民。民之在我，与其在彼，何异？民欲以我故战，杀人父子而君之，予不忍为。”乃与私属遂去豳，度漆、沮，逾梁山，止于岐下。豳人举国扶老携弱，尽复归古公于岐下。及他旁国闻古公仁，亦多归之。于是古公乃贬戎狄之俗，而营筑城郭室屋，而邑别居之。作五官【五官：指司徒、司空、司马、司士、司寇。】有司。民皆歌乐之，颂其德。

古公有长子曰太伯，次曰虞仲。太姜生少子季历，季历娶太任，皆贤妇人，生昌，有圣瑞。古公曰：“我世当有兴者，其在昌乎？”长子太伯、虞仲知古公欲立季历以传昌，乃二人亡如荆蛮，文身断发，以让季历。

古公卒，季历立，是为公季。公季修古公遗道，笃于行义，诸侯顺之。

公季卒，子昌立，是为西伯。

### 周文王

西伯曰文王，遵后稷、公刘之业，则古公、公季之法，笃仁，敬老，慈少。礼下贤者，日中不暇食以待士，士以此多归之。伯夷、叔齐在孤竹，闻西伯善养老，盍往归之。太颠、闳夭、散宜生、鬻子、辛甲大夫之徒皆往归之。

崇侯虎谮西伯于殷纣曰：“西伯积善累德，诸侯皆乡【乡：同“向”，向往，归顺。】之，将不利于帝。”帝纣乃囚西伯于羑里。闳夭之徒患之，乃求有莘氏美女，骊戎之文马，有熊九驷【驷：驾四匹马的车子。】，他奇怪物，因殷嬖臣费仲而献之纣。纣大说，曰：“此一物足以释西伯，况其多乎！”乃赦西伯，赐之弓矢斧钺，使西伯得征伐。曰：“谮西伯者，崇侯虎也。”西伯乃献洛西之地，以请纣去炮烙之刑。纣许之。

西伯阴行善，诸侯皆来决平。于是虞、芮之人有狱不能决，乃如周。入界，耕者皆让畔，民俗皆让长。虞、芮之人未见西伯，皆惭，相谓曰：“吾所争，周人所耻，何往为？只取辱耳。”遂还，俱让而去。诸侯闻之，曰“西伯盖受命之君”。

明年，伐犬戎。明年，伐密须。明年，败耆国。殷之祖伊闻之，惧，以告帝纣。纣曰：“不有天命乎？是何能为！”明年，伐邘。明年，伐崇侯虎。而作丰邑，自岐下而徙都丰。明年，西伯崩，太子发立，是为武王。

西伯盖即位五十年。其囚羑里，盖益《易》之八卦为六十四卦。诗人道西伯，盖受命之年称王而断虞、芮之讼。后十年而崩，谥为文王【谥为文王：《逸周书·谥法解》提到周公制谥，而近代以来，王国维等学者据金文考释认定，周文王、周武王是其生前的称号，并非死后的谥号，谥号制度是在西周中后期产生，春秋时期通行的。】。改法度，制正朔矣。追尊古公为太王，公季为王季。盖王瑞自太王兴。


## 西周

> 公元前1046—前771年

### 周武王(姬发) 

> 周武王 发 （前1046年—前1043年） 4

> 武王即位，太公望为师，周公旦为辅，召公、毕公之徒左右王，师修文王绪业。

九年，武王上祭于毕。东观兵，至于盟津。为文王木主，载以车，中军。武王自称太子发，言奉文王以伐，不敢自专。乃告司马、司徒、司空、诸节：“齐栗，信哉！予无知，以先祖有德臣，小子受先功，毕立赏罚，以定其功。”遂兴师。师尚父号曰：“总尔众庶，与尔舟楫，后至者斩！”武王渡河，中流，白鱼跃入王舟中，武王俯取以祭。既渡，有火自上复于下，至于王屋，流为乌，其色赤，其声魄云。是时，诸侯不期而会盟津者八百诸侯。诸侯皆曰：“纣可伐矣。”武王曰：“女未知天命，未可也。”乃还师归。

居二年，闻纣昏乱暴虐滋甚，杀王子比干，囚箕子。太师疵、少师强抱其乐器而奔周。于是武王遍告诸侯曰：“殷有重罪，不可以不毕伐。”乃遵文王，遂率戎车三百乘，虎贲三千人，甲士四万五千人，以东伐纣。十一年十二月戊午，师毕渡盟津，诸侯咸会。曰：“孳孳无怠！”武王乃作《太誓》【《太誓》：司马迁所摘录的是西汉时通行的今文《尚书》中的文字，后来失传，不同于今天所看到的伪古文《尚书》中的《泰誓》三篇。】，告于众庶：“今殷王纣乃用其妇人之言，自绝于天，毁坏其三正，离逖【逖：同“逖”，远。】其王父母弟，乃断弃其先祖之乐，乃为淫声，用变乱正声，怡说妇人。故今予发维共【共：通“恭”。】行天罚，勉哉夫子，不可再，不可三！”

二月甲子昧爽，武王朝至于商郊牧野，乃誓。武王左杖黄钺，右秉白旄，以麾。曰：“远矣西土之人！”武王曰：“嗟！我有国冢君，司徒、司马、司空，亚旅、师氏，千夫长、百夫长，及庸、蜀、羌、髳、微、纑、彭、濮人，称尔戈，比尔干，立尔矛，予其誓。”王曰：“古人有言‘牝鸡无晨。牝鸡之晨，惟家之索【索：尽，这里有破败的意思。】’。今殷王纣维妇人言是用，自弃其先祖肆祀不答，昏【昏：通“泯”，蔑。】弃其家国，遗其王父母弟不用，乃维四方之多罪逋逃是崇是长，是信是使，俾暴虐于百姓，以奸轨【轨：通“宄”，内乱。】于商国。今予发维共行天之罚。今日之事，不过六步七步，乃止齐焉，夫子勉哉！不过于四伐五伐六伐七伐，乃止齐焉，勉哉夫子！尚桓桓，如虎如罴，如豺如离【离：同“螭”，传说中一种似龙的动物。】，于商郊，不御克奔，以役西土，勉哉夫子！尔所不勉，其于尔身有戮。”誓已，诸侯兵会者车四千乘，陈师牧野。

帝纣闻武王来，亦发兵七十万人距【距：同“拒”，抵抗。】武王。武王使师尚父与百夫致师，以大卒驰帝纣师。纣师虽众，皆无战之心，心欲武王亟入。纣师皆倒兵以战，以开武王。武王驰之，纣兵皆崩畔【畔：通“叛”，背叛。】纣。纣走，反入登于鹿台之上，蒙衣其珠玉，自燔于火而死。武王持大白旗以麾诸侯，诸侯毕拜武王，武王乃揖诸侯，诸侯毕从。武王至商国，商国百姓咸待于郊。于是武王使群臣告语商百姓曰：“上天降休！”商人皆再拜稽首，武王亦答拜。遂入，至纣死所。武王自射之，三发而后下车，以轻剑击之，以黄钺斩纣头，县大白之旗。已而至纣之嬖妾二女，二女皆经自杀。武王又射三发，击以剑，斩以玄钺，县【县：同“悬”，悬挂。】其头小白之旗。武王已乃出复军。

其明日，除道，修社及商纣宫。及期，百夫荷罕旗以先驱。武王弟叔振铎奉陈常车，周公旦把大钺，毕公把小钺，以夹武王。散宜生、太颠、闳夭皆执剑以卫武王。既入，立于社南大卒之左，左右毕从。毛叔郑奉明水，卫康叔封布兹，召公奭赞采，师尚父牵牲。尹佚䇲祝曰：“殷之末孙季纣，殄废先王明德，侮蔑神祇不祀，昏暴商邑百姓，其章显闻于天皇上帝。”于是武王再拜稽首，曰：“膺更大命，革殷，受天明命。”武王又再拜稽首，乃出。

封商纣子禄父殷之余民。武王为殷初定未集，乃使其弟管叔鲜、蔡叔度相禄父治殷。已而命召公释箕子之囚。命毕公释百姓之囚，表商容之闾。命南宫括散鹿台之财，发钜桥之粟，以振【振：同“赈”，赈济、救济。】贫弱萌【萌：通“氓”，外来的百姓，也泛指老百姓。】隶。命南宫括、史佚展九鼎保玉。命闳夭封比干之墓。命宗祝享祠于军。乃罢兵西归。行狩，记政事，作《武成》。封诸侯，班赐【班赐：分赐。班，同“颁”，颁发。】宗彝，作《分殷之器物》。武王追思先圣王，乃褒封神农之后于焦，黄帝之后于祝，帝尧之后于蓟，帝舜之后于陈，大禹之后于杞。于是封功臣谋士，而师尚父为首封。封尚父于营丘，曰齐。封弟周公旦于曲阜，曰鲁。封召公奭于燕。封弟叔鲜于管，弟叔度于蔡。余各以次受封。

武王征九牧之君，登豳之阜，以望商邑。武王至于周，自夜不寐。周公旦即王所，曰：“曷为不寐？”王曰：“告女：维天不飨【飨：同“享”，鬼神享用祭品叫飨。】殷，自发未生于今六十年，麋鹿在牧，蜚鸿满野。天不享殷，乃今有成。维天建殷，其登名民三百六十夫，不显亦不宾【宾：通“摈”，遗弃，排斥。】灭，以至今。我未定天保，何暇寐！”王曰：“定天保，依天室，悉求夫恶，贬从殷王受。日夜劳来定我西土，我维显服，及德方明。自洛汭延于伊汭，居易毋固，其有夏之居。我南望三涂，北望岳鄙【岳鄙：指太行山一带。】，顾詹有河，粤詹雒、伊，毋远天室。”营周居于雒邑而后去。纵马于华山之阳，放牛于桃林之虚，偃干戈，振兵释旅，示天下不复用也。

武王已克殷，后二年，问箕子殷所以亡。箕子不忍言殷恶，以存亡国宜告。武王亦丑，故问以天道。武王病。天下未集，群公惧，穆卜，周公乃祓斋，自为质，欲代武王，武王有瘳。后而崩，太子诵代立，是为成王。

### 周成王(姬诵) 

> 周成王 诵 前1042年—前1021年） 22
>
> 成王少，周初定天下，周公恐诸侯畔周，公乃摄行政当国。管叔、蔡叔群弟疑周公，与武庚作乱，畔周。周公奉成王命，伐诛武庚、管叔，放蔡叔。以开【开：此处避汉景帝刘启讳。】代殷后，国于宋。颇收殷余民，以封武王少弟封为卫康叔。晋唐叔得嘉谷【嘉谷：指双穗禾。】，献之成王，成王以归【归：通“馈”，赠送。】周公于兵所。周公受禾东土，鲁【鲁：鱼味道鲜美，引申为赞美。】天子之命。初，管、蔡畔周，周公讨之，三年而毕定，故初作《大诰》，次作《微子之命》，次《归禾》，次《嘉禾》，次《康诰》《酒诰》《梓材》，其事在周公之篇【周公之篇：指《鲁周公世家》。】。周公行政七年，成王长，周公反【反：同“返”，这里是交还的意思。】政成王，北面就群臣之位。

成王在丰，使召公复营洛邑，如武王之意。周公复卜申视，卒营筑，居九鼎焉。曰：“此天下之中，四方入贡道里均。”作《召诰》《洛诰》。成王既迁殷遗民，周公以王命告，作《吐司》《无佚》。召公为保，周公为师，东伐淮夷，残奄，迁其君薄姑。成王自奄归，在宗周【宗周：指周都丰、镐一带。】，作《多方》。既绌殷命，袭淮夷，归在丰，作《周官》。兴正礼乐，度制于是改，而民和睦，颂声兴。成王既伐东夷，息慎来贺，王赐荣伯作《贿息慎之命》。

成王将崩，惧太子钊之不任，乃命召公、毕公率诸侯以相太子而立之。成王既崩，二公率诸侯，以太子钊见于先王庙，申告以文王、武王之所以为王业之不易，务在节俭，毋多欲，以笃信临之，作《顾命》。太子钊遂立，是为康王。

### 周康王(姬钊) 

> 周康王 钊 前1020年—前996年 25
> 康王即位，遍告诸侯，宣告以文武之业以申之，作《康诰》。故成康之际，天下安宁，刑错【错：同“措”，放置，搁放。】四十余年不用。康王命作策毕公分居里，成周郊，作《毕命》。

康王卒，子昭王瑕立。

### 周昭王(姬瑕) 

> 周昭王 瑕 前995年—前977年 19
> 昭王之时，王道微缺。昭王南巡狩【巡狩：本义是天子巡视诸侯国。所谓的春秋笔法主张“为尊者讳”，因此帝王被迫离开国都、死于外地，也讳称“巡狩”。周昭王南征楚蛮，全军覆没而死，所以史官称其“南巡狩不返”。】不返，卒于江上。其卒不赴告，讳之也。立昭王子满，是为穆王。

### 周穆王(姬满) 

> 周穆王 满 前976年—前922年 55
> 穆王即位，春秋已五十矣。王道衰微，穆王闵文武之道缺，乃命伯臩，申诫太仆国之政，作《臩命》。复宁。

穆王将征犬戎，祭公谋父谏曰：“不可。先王耀德不观兵。夫兵戢而时动，动则威，观则玩，玩则无震。是故周文公【周文公：周公旦，谥号“文”。】之颂曰：‘载戢干戈，载櫜弓矢，我求懿德，肆于时夏，允王保之。’先王之于民也，茂【茂：通“懋”，勉力，尽力。】正其德而厚其性，阜其财求而利其器用，明利害之乡，以文修之，使之务利而辟害，怀德而畏威，故能保世以滋大。昔我先王世后稷以服事虞、夏。及夏之衰也，弃稷不务，我先王不窋用失其官，而自窜于戎狄之间。不敢怠业，时序其德，遵修其绪，修其训典，朝夕恪勤，守以敦笃，奉以忠信。奕世载德，不忝前人。至于文王、武王，昭前之光明而加之以慈和，事神保民，无不欣喜。商王帝辛大恶于民，庶民不忍，䜣载【䜣载：通“欣戴”，高兴地拥戴。】武王，以致戎于商牧。是故先王非务武也，勤恤民隐而除其害也。夫先王之制，邦内甸服，邦外侯服，侯卫宾服，夷蛮要服，戎翟荒服。甸服者祭【祭：指献给天子父、祖的祭品。】，侯服者祀【祀：指献给天子曾祖、高祖的祭品。】，宾服者享【享：指献给天子远祖的祭品。】，要服者贡，荒服者王【王：指朝见天子。】。日祭，月祀，时享，岁贡，终王。先王之顺祀【顺祀：训诫。顺，通“训”。祀，应为衍文。】也，有不祭则修意，有不祀则修言，有不享则修文，有不贡则修名，有不王则修德，序成而有不至则修刑。于是有刑不祭，伐不祀，征不享，让不贡，告【告：告谕。】不王。于是有刑罚之辟，有攻伐之兵，有征讨之备，有威让之命，有文告之辞。布令陈辞而有不至，则增修于德，无勤民于远。是以近无不听，远无不服。今自大毕、伯士之终也，犬戎氏以其职来王，天子曰‘予必以不享征之，且观之兵’，无乃废先王之训，而王几顿乎？吾闻犬戎树敦，率旧德而守终纯固，其有以御我矣。”王遂征之，得四白狼、四白鹿以归。自是荒服者不至。

诸侯有不睦者，甫侯言于王，作修刑辟。王曰：“吁，来！有国有土，告汝祥刑。在今尔安百姓，何择非其人？何敬非其刑？何居非其宜与？两造具备，师听五辞【五辞：五刑的法律条文。】。五辞简信，正于五刑。五刑不简，正于五罚【五罚：五种情况的罚金。】。五罚不服，正于五过【五过：指五种可以宽赦的罪过。】。五过之疵，官狱内狱，阅实其罪，惟钧其过。五刑之疑有赦，五罚之疑有赦，其审克之。简信有众，惟讯有稽。无简不疑，共严天威。黥辟【黥辟：又称墨刑，在犯人脸上刺字的刑罚。】疑赦，其罚百率【率：《尚书》作“锾”，重量单位，六两为一锾。】，阅实其罪。劓辟疑赦，其罚倍洒【倍洒：加倍。】，阅实其罪。膑辟疑赦，其罚倍差【倍差：不到两倍。】，阅实其罪。宫辟疑赦，其罚五百率，阅实其罪。大辟【大辟：死刑。】疑赦，其罚千率，阅实其罪。墨罚之属千，劓罚之属千，膑罚之属五百，宫罚之属三百，大辟之罚其属二百，五刑之属三千。”命曰《甫刑》【《甫刑》：即《尚书·吕刑》。】。

> 造父为伯益的十四世孙,为周穆王为驾车。徐偃王作乱,造父为缪王御,长驱归周,一日千里以救乱。周穆王封造父于赵，遂以赵为氏。

> 穆王立五十五年，崩，子共王繄扈立。

### 周恭王(姬扈) (共王)

> 周共王 繄扈 前922年—前900年 23
> 共王游于泾上，密康公从，有三女奔之。其母曰：“必致之王。夫兽三为群，人三为众，女三为粲。王田不取群，公行不下众【下众：因众人而下车。】，王御不参一族。夫粲，美之物也。众以美物归【归：通“馈”，赠予，送给。】女，而何德以堪之？王犹不堪，况尔之小丑乎！小丑备物，终必亡。”康公不献，一年，共王灭密。共王崩，子懿王囏立。

### 周懿王(姬囏)

> 周懿王 囏 前899年—前892年 8
> 懿王之时，王室遂衰，诗人作刺。

懿王崩，共王弟辟方立，是为孝王。

### 周孝王(姬辟方) 

> 周孝王 辟方 前891年—前886年 6
> 孝王崩，诸侯复立懿王太子燮，是为夷王。

### 周夷王(姬燮) 

> 周夷王 燮 前885年—前878年 8
> 夷王崩，子厉王胡立。

### 周厉王(姬胡) 

> 周厉王 胡 前877年—前841年 37
> 厉王即位三十年，好利，近荣夷公。大夫芮良夫谏厉王曰：“王室其将卑乎？夫荣公好专利而不知大难。夫利，百物之所生也，天地之所载也，而有专之，其害多矣。天地百物皆将取焉，何可专也？所怒甚多，而不备大难。以是教王，王其能久乎？夫王人者，将导利而布之上下者也。使神人百物无不得极，犹日憷惕惧怨之来也。故《颂》曰：‘思文后稷，克配彼天，立我蒸【蒸：同“丞”，众，众多。】民，莫匪【匪：同“非”，不。】尔极【尔极：等于说“极尔”，意思是把你当作榜样。】。’《大雅》曰：‘陈锡载周。’是不布利而惧难乎？故能载周以至于今。今王学专利，其可乎？匹夫专利，犹谓之盗，王而行之，其归鲜矣。荣公若用，周必败也。”厉王不听，卒以荣公为卿士，用事。

王行暴虐侈傲，国人谤王。召公【召公：名虎，谥号“穆”。】谏曰：“民不堪命矣。”王怒，得卫巫，使监谤者，以告则杀之。其谤鲜矣，诸侯不朝。三十四年，王益严，国人莫敢言，道路以目。厉王喜，告召公曰：“吾能弭谤矣，乃不敢言。”召公曰：“是鄣之也。防民之口，甚于防水。水壅而溃，伤人必多，民亦如之。是故为水者决之使导，为民者宣之使言。故天子听政，使公卿至于列士献诗，瞽献曲，史献书，师箴，瞍【瞍：没有眼珠的盲人，也是乐师。】赋，矇【矇：有眼珠的盲人，也是乐师。】诵，百工谏，庶人传语，近臣尽规，亲戚补察，瞽史教诲，耆艾修之，而后王斟酌焉，是以事行而不悖。民之有口也，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，所以产财用衣食者也。夫民虑之于心而宣之于口，成而行之，若壅其口，其与能几何？”王不听。于是国莫敢出言，三年，乃相与畔，袭厉王。厉王出奔于彘。

厉王太子静匿召公之家，国人闻之，乃围之。召公曰：“昔吾骤谏王，王不从，以及此难也。今杀王太子，王其以我为仇而怼怒乎？夫事君者，险而不仇怼，怨而不怒，况事王乎！”乃以其子代王太子，太子竟得脱。

### 共和行政

> 召公、周公【周公：名已失传，谥号“定”。】二相行政，号曰“共和”。共和十四年，厉王死于彘。

> “共和行政”是中国历史有确切纪年的开始。

> 今人得先秦竹书或曰共和者，共伯“和”也，亦有共伯与和伯二伯共执政也。

> > 《左传》的说法是“诸侯释位，以间王政。”

> > 《史记》则载曰:“召公、周公二相行政”。

> > 《古本竹书纪年》却载：“共国之伯名和，行天子政。”《庄子·让王》、《吕氏春秋》也有相关记载。

> > 《左传·昭公十七年》记载：“共工氏以水纪，故为水师而水名。”共国概周以前已存在。郑庄公的弟弟共叔段,就是因为谋反，被郑庄公打败，逃到共国，故称共叔段。共国在春秋中期时成了卫国的一个邑，叫共邑，《左传·闵公二年》记载：“卫之遗民男女七百有三十人，益之以共，滕之民为五千人，立戴公以庐于曹。”

> > 但是也有人说共伯是一个诸侯国君的名字叫“和”，卫武公名“和”，正好在那段时期在王室任职，也有人认为卫武公执政，似也有一定道理。

> 共伯和干政长达十四年，直到周厉王死后，共伯和才将政权交还周厉王之子姬静，也就是后来的周宣王，王室恢复秩序。之后共伯和的事迹就不得而知了，周宣王上台后宠幸的大臣史料记载的有召穆公、尹吉甫、程伯休父、申伯等等，如果之前共伯和专权属实，估计周宣王上台后被新贵们赶下台去了。

> (共伯和) 和 前841年—前828年 14

> 元年（前841 庚申  有了明确纪年

> 二年（前840 辛酉  （晋釐侯 元年）

> 三年（前839 壬戌） 

> 四年（前838 癸亥） 

> 五年（前837 甲子） （楚熊严 元年）（蔡夷侯 元年）

> 六年（前836 乙丑） 

> 七年（前835 丙寅） 

> 八年（前834 丁卯 （曹幽伯 元年）

> 九年（前833 戊辰） 

> 十年（前832 己巳） 

> 十一年 （前831 庚午） （陈釐公 元年）

> 十二年（前830 辛未）（宋惠公 元年）

> 十三年（前829 壬申） 

> 十四年（前828 癸酉） 
 
### 周宣王静

太子静长于召公家，二相乃共立之为王，是为宣王。宣王即位，二相辅之，修政，法文、武、成、康之遗风，诸侯复宗周。十二年，鲁武公来朝。

宣王不修籍【修籍：指帝王亲耕，以示重视农业。】于千亩，虢文公谏曰不可，王弗听。三十九年，战于千亩，王师败绩于姜氏之戎。

宣王既亡南国之师，乃料民于太原。仲山甫谏曰：“民不可料也。”宣王不听，卒料民。

四十六年，宣王崩，子幽王宫湦立。

> 周宣王 静 前827年—前782年 46

> 元年（前827 甲戌） （楚熊霜 元年）

> 二年（前826 乙亥） （燕釐侯 元年）

> 三年（前825 丙子） （鲁武公 元年）（曹戴伯 元年）

> 四年（前824 丁丑） （齐厉公 元年）

> 五年（前823 戊寅）

> 六年（前822 己卯） （晋献侯 元年）

> 七年（前821 庚辰） （秦庄公 元年）（楚熊徇 元年）

> 八年（前820 辛巳）

> 九年（前819 壬午）

> 十年（前818 癸未）

> 十一年（前817 甲申）

> 十二年（前816 乙酉）

> 十三年（前815 丙戌） （鲁懿公 元年）（齐文公 元年）

> 十四年（前814 丁亥）

> 十五年（前813 戊子）

> 十六年（前812 己丑） （卫武公 元年）

> 十七年（前811 庚寅） （晋穆侯 元年）

> 十八年（前810 辛卯）

> 十九年（前809 壬辰） （蔡釐侯 元年）

> 二十年（前808 癸巳）

> 二十一年（前807 甲午）

> 二十二年（前806 乙未） （鲁伯御 元年）（郑桓公 元年）

> 二十三年（前805 丙申）

> 二十四年（前804 丁酉）

> 二十五年（前803 戊戌） （齐成公 元年）

> 二十六年（前802 己亥）

> 二十七年（前801 庚子）

> 二十八年（前800 辛丑） （宋哀公 元年）

> 二十九年（前799 壬寅） （宋戴公 元年）（楚熊鄂 元年）

> 三十年（前798 癸卯）

> 三十一年（前797 甲辰）

> 三十二年（前796 乙巳） （鲁孝公 元年）

> 三十三年（前795 丙午） （陈武公 元年）（曹惠伯 元年）

> 三十四年（前794 丁未） （齐庄公 元年）

> 三十五年（前793 戊申）

> 三十六年（前792 己酉）

> 三十七年（前791 庚戌）

> 三十八年（前790 辛亥） （楚若敖 元年）（燕顷侯 元年）

> 三十九年（前789 壬子）

> 四十年（前788 癸丑）

> 四十一年（前787 甲寅）

> 四十二年（前786 乙卯）

> 四十三年（前785 丙辰）

> 四十四年（前784 丁巳） （晋殇叔 元年）

> 四十五年（前783 戊午）

> 四十六年（前782 己未）
 
### 周幽王宫

幽王二年，西周【西周：指丰、镐一带。】三川【三川：指泾、渭、洛三条河流。】皆震。伯阳甫曰：“周将亡矣。夫天地之气，不失其序，若过其序，民乱之也。阳伏而不能出，阴迫而不能蒸，于是有地震。今三川实震，是阳失其所而填阴【填阴：为阴气所镇伏。填，通“镇”。】也。阳失而在阴，原【原：同“源”，水源。】必塞；原塞，国必亡。夫水土演而民用也。土无所演，民乏财用，不亡何待！昔伊、洛竭而夏亡，河竭而商亡。今周德若二代之季矣，其川原又塞，塞必竭。夫国必依山川，山崩川竭，亡国之征也。川竭必山崩。若国亡不过十年，数之纪也。天之所弃，不过其纪。”是岁也，三川竭，岐山崩。

三年，幽王嬖爱褒姒。褒姒生子伯服，幽王欲废太子。太子母申侯女，而为后。后幽王得褒姒，爱之，欲废申后，并去太子宜臼，以褒姒为后，以伯服为太子。周太史伯阳读【：泛指史书。】曰：“周亡矣。”昔自夏后氏之衰也，有二神龙止于夏帝庭而言曰：“余，褒之二君。”夏帝卜杀之与去之与止之，莫吉。卜请其漦【漦：指龙的唾液。】而藏之，乃吉。于是布币而策告之，龙亡而漦在，椟而去之。夏亡，传此器殷。殷亡，又传此器周。比三代，莫敢发之。至厉王之末，发而观之。漦流于庭，不可除。厉王使妇人裸而噪之。漦化为玄鼋【玄鼋：黑色的蜥蜴。】，以入王后宫。后宫之童妾既龀【龀：乳牙脱落，这里指七八岁的年龄。】而遭之，既笄【笄：女子成人礼，这里指十五岁的年龄。】而孕，无夫而生子，惧而弃之。宣王之时童女谣曰：“檿弧箕服【服：箭袋。】，实亡周国。”于是宣王闻之，有夫妇卖是器者，宣王使执而戮之。逃于道，而见乡者后宫童妾所弃妖子出于路者，闻其夜啼，哀而收之。夫妇遂亡，奔于褒。褒人有罪，请入童妾所弃女子者于王以赎罪。弃女子出于褒，是为褒姒。当幽王三年，王之后宫见而爱之，生子伯服，竟废申后及太子，以褒姒为后，伯服为太子。太史伯阳曰：“祸成矣，无可奈何！”

褒姒不好笑，幽王欲其笑万方，故不笑。幽王为烽燧【烽燧：边防预警的信号，白天放烟为烽，夜晚举火为燧。】大鼓，有寇至则举烽火。诸侯悉至，至而无寇，褒姒乃大笑。幽王说之，为数举烽火。其后不信，诸侯益亦不至。

幽王以虢石父为卿，用事，国人皆怨。石父为人佞巧善谀好利，王用之。又废申后，去太子也。申侯怒，与缯、西夷犬戎攻幽王。幽王举烽火征兵，兵莫至。遂杀幽王骊山下，虏褒姒，尽取周赂而去。于是诸侯乃即申侯而共立故幽王太子宜臼，是为平王，以奉周祀。

> 周幽王 宫涅 前781年—前771年 11

> 元年（前781 庚申）

> 二年（前780 辛酉） （晋文侯 元年）（陈夷公 元年）

> 三年（前779 壬戌）

> 四年（前778 癸亥）

> 五年（前777 甲子） （秦襄公 元年）（陈平公 元年）

> 六年（前776 乙丑）

> 七年（前775 丙寅）

> 八年（前774 丁卯）

> 九年（前773 戊辰）

> 十年（前772 己巳）

> 十一年（前771 庚午）
 
## 东周 

### 春秋

> 公元前770—476年） 
 
### 周平王宜臼

> 元年（前770 辛未 ）（郑武公 元年） 

> 二年（前769 壬申）

> 三年（前768 癸酉）（鲁惠公 元年） 

> 四年（前767 甲戌）

> 五年（前766 乙亥）（燕哀侯 元年） 

> 六年（前765 丙子）（秦文公 元年）（宋武公 元年） 

> 七年（前764 丁丑）（燕郑侯 元年） 

> 八年（前763 戊寅）（楚霄敖 元年） 

> 九年（前762 己卯）

> 十年（前761 庚辰）（蔡共侯 元年） 

> 十一年（前760 辛巳）

> 十二年（前759 壬午）（蔡戴侯 元年）（曹穆公 元年） 

> 十三年（前758 癸未）

> 十四年（前757 甲申）（楚蚡冒 元年）（卫庄公 元年） 

> 十五年（前756 乙酉）（曹桓公 元年） 

> 十六年（前755 丙戌）

> 十七年（前754 丁亥）（陈文公 元年） 

> 十八年（前753 戊子）

> 十九年（前752 己丑）

> 二十年（前751 庚寅）

> 二十一年（前750 辛卯）

> 二十二年（前749 壬辰）（蔡宣侯 元年） 

> 二十三年（前748 癸巳）

> 二十四年（前747 甲午）（宋宣公 元年） 

> 二十五年（前746 乙未）

> 二十六年（前745 丙申）（晋昭侯 元年） 

> 二十七年（前744 丁酉）（陈桓公 元年） 

> 二十八年（前743 戊戌）（郑庄公 元年） 

> 二十九年（前742 己亥）

> 三十年（前741 庚子）

> 三十一年（前740 辛丑）（楚武王 元年） 

> 三十二年（前739 壬寅）（晋孝侯 元年） 

> 三十三年（前738 癸卯）

> 三十四年（前737 甲辰）

> 三十五年（前736 乙巳）

> 三十六年（前735 丙午）

> 三十七年（前734 丁未）（卫桓公 元年） 

> 三十八年（前733 戊申）

> 三十九年（前732 己酉）

> 四十年（前731 庚戌）

> 四十一年（前730 辛亥）（齐釐公 元年） 

> 四十二年（前729 壬子）

> 四十三年（前728 癸丑）（宋穆公 元年）（燕穆侯 元年） 

> 四十四年（前727 甲寅）

> 四十五年（前726 乙卯）

> 四十六年（前725 丙辰）

> 四十七年（前724 丁巳）

> 四十八年（前723 戊午）（晋鄂侯 元年） 

> 四十九年（前722 己未）（鲁隐公 元年） 

> 五十年（前721 庚申）

> 五十一年（前720 辛酉）
 
### 周桓王林

> 元年（前719 壬戌 ）（宋殇公 元年） 

> 二年（前718 癸亥）（卫宣公 元年） 

> 三年（前717 甲子）（晋哀侯 元年） 

> 四年（前716 乙丑）

> 五年（前715 丙寅）（秦宁公 元年） 

> 六年（前714 丁卯）（蔡桓侯 元年） 

> 七年（前713 戊辰）

> 八年（前712 己巳）

> 九年（前711 庚午）（鲁桓公 元年） 

> 十年（前710 辛未）（宋公冯 元年）（燕宣侯 元年） 

> 十一年（前709 壬申）（晋小子 元年） 

> 十二年（前708 癸酉）

> 十三年（前707 甲戌）

> 十四年（前706 乙亥）（晋湣侯 元年）（陈厉公 元年） 

> 十五年（前705 丙子）

> 十六年（前704 丁丑）

> 十七年（前703 戊寅）（秦出公 元年） 

> 十八年（前702 己卯）

> 十九年（前701 庚辰）（曹庄公 元年） 

> 二十年（前700 辛巳）（郑厉公 元年） 

> 二十一年（前699 壬午）（卫惠公 元年）（陈庄公 元年） 

> 二十二年（前698 癸未）

> 二十三年（前697 甲申）（齐襄公 元年）（秦武公 元年）（燕桓公 元年） 

### 周庄王佗

> 元年（前696 乙酉 ）（卫黔牟 元年）（郑昭公 元年） 

> 二年（前695 丙戌）

> 三年（前694 丁亥）（蔡哀侯 元年）（郑子癖 元年） 

> 四年（前693 戊子）（鲁庄公 元年）（郑子婴 元年） 

> 五年（前692 己丑）（陈宣公 元年） 

> 六年（前691 庚寅）（宋湣公 元年） 

> 七年（前690 辛卯）（燕庄公 元年） 

> 八年（前689 壬辰）（楚文王 元年） 

> 九年（前688 癸巳）

> 十年 （前687 甲午）

> 十一年（前686 乙未）

> 十二年（前685 丙申）（齐桓公 元年） 

> 十三年（前684 丁酉）

> 十四年（前683 戊戌）

> 十五年（前682 己亥）
 
### 周釐王胡齐

> 元年（前681 庚子 ）（宋桓公 元年） 

> 二年（前680 辛丑）

> 三年（前679 壬寅）（郑厉公复 元年） 

> 四年（前678 癸卯）（晋武公 三十八年） 

> 五年（前677 甲辰）（秦德公 元年） 

### 周惠王阆

> 元年（前676 乙巳 ）（晋献公 元年）（楚堵敖元年） 

> 二年（前675 丙午）（秦宣公 元年） 

> 三年（前674 丁未）（蔡穆侯 元年） 

> 四年（前673 戊申）

> 五年（前672 己酉）（郑文公 元年） 

> 六年（前671 庚戌）（楚成王 元年） 

> 七年（前670 辛亥）（曹釐公 元年） 

> 八年（前669 壬子）

> 九年（前668 癸丑）（卫懿公 元年） 

> 十年（前667 甲寅）

> 十一年（前666 乙卯）

> 十二年（前665 丙辰）

> 十三年（前664 丁巳）

> 十四年（前663 戊午）（秦成公 元年） 

> 十五年（前662 己未）

> 十六年（前661 庚申）（曹昭公 元年）（鲁湣公 元年） 

> 十七年（前660 辛酉）（卫戴公 元年） 

> 十八年（前659 壬戌）（鲁釐公 秦穆公 卫文公 元年） 

> 十九年（前658 癸亥）

> 二十年（前657 甲子）（燕襄公 元年） 

> 二十一年（前656 乙丑）

> 二十二年（前655 丙寅）

> 二十三年（前654 丁卯）

> 二十四年（前653 戊辰）

> 二十五年（前652 己巳）（曹共公 元年） 

### 周襄王郑

> 元年（前651 庚午  ）

> 二年（前650 辛未）（晋惠公 元年）（宋襄公 元年） 

> 三年（前649 壬申）

> 四年（前648 癸酉）

> 五年（前647 甲戌）（陈穆公 元年） 

> 六年（前646 乙亥）

> 七年（前645 丙子）（蔡庄公 元年） 

> 八年（前644 丁丑）

> 九年（前643 戊寅）

> 十年（前642 己卯）（齐孝公 元年） 

> 十一年（前641 庚辰）

> 十二年（前640 辛巳）

> 十三年（前639 壬午）

> 十四年（前638 癸未）

> 十五年（前637 甲申）

> 十六年（前636 乙酉）（晋文公 元年）（宋成公 元年） 

> 十七年（前635 丙戌）

> 十八年（前634 丁亥）（卫成公 元年） 

> 十九年（前633 戊子）

> 二十年（前632 己丑）（齐昭公 元年） 

> 二十一年（前631 庚寅）（陈共公 元年）

> 二十二年（前630 辛卯）

> 二十三年（前629 壬辰）

> 二十四年（前628 癸巳）

> 二十五年（前627 甲午）（晋襄公 元年）（郑穆公 元年） 

> 二十六年（前626 乙未）（鲁文公 元年） 

> 二十七年（前625 丙申）（楚穆王 元年） 

> 二十八年（前624 丁酉）

> 二十九年（前623 戊戌）

> 三十年（前622 己亥）

> 三十一年（前621 庚子）

> 三十二年（前620 辛丑）（晋灵公 元年）（秦康公 元年） 

> 三十三年（前619 壬寅）（宋昭公 元年） 

### 周顷王壬臣

> 元年（前618 癸卯 ）

> 二年（前617 甲辰）（曹文公 元年）（燕桓公 元年） 

> 三年（前616 乙巳）

> 四年（前615 丙午）

> 五年（前614 丁未）

> 六年（前613 戊申）（楚庄王 元年）（陈灵公 元年） 

### 周匡王班

> 元年 （前612 己酉）  （齐懿公 元年） 

> 二年 （前611 庚戌）  （蔡文公 元年） 

> 三年 （前610 辛亥）（宋文公 元年） 

> 四年 （前609 壬子）

> 五年 （前608 癸丑）（鲁宣公 元年）（齐惠公 元年）（秦共公 元年） 

> 六年 （前607 甲寅）
 
### 周定王瑜

> 元年（前606 乙卯 ）（晋成公 元年） 

> 二年（前605 丙辰）（郑灵公 元年） 

> 三年（前604 丁巳）（郑襄公 元年） 

> 四年（前603 戊午）（秦桓公 元年） 

> 五年（前602 己未）

> 六年（前601 庚申）（燕宣公 元年） 

> 七年（前600 辛酉）

> 八年（前599 壬戌）（晋景公 元年）（卫穆公 元年） 

> 九年（前598 壬亥）（齐顷公 元年）（陈成公 元年） 

> 十年（前597 甲子）

> 十一年（前596 乙丑）

> 十二年（前595 丙寅）

> 十三年（前594 丁卯）（曹宣公 元年） 

> 十四年（前593 戊辰）

> 十五年（前592 己巳）

> 十六年（前591 庚午）（蔡景侯 元年） 

> 十七年（前590 辛未）（鲁成公 元年）（楚共王 元年） 

> 十八年（前589 壬申）

> 十九年（前588 癸酉）（宋共公 元年）（卫定公 元年） 

> 二十年（前587 甲戌）

> 二十一年（前586 乙亥）（郑悼公 元年）（燕昭公 元年） 

### 周简王夷

> 元年（前585 丙子 ）（吴王寿梦 元年） 

> 二年（前584 丁丑）（郑成公 元年） 

> 三年（前583 戊寅）

> 四年（前582 己卯）

> 五年（前581 庚辰）（齐灵公 元年） 

> 六年（前580 辛巳）（晋厉公 元年） 

> 七年（前579 壬午）

> 八年（前578 癸未）

> 九年（前577 甲申）（曹成公 元年） 

> 十年（前576 乙酉）（秦景公 元年）（卫献公 元年） 

> 十一年（前575 丙戌）（宋平公 元年） 

> 十二年（前574 丁亥）

> 十三年（前573 戊子）（燕武公 元年） 

> 十四年（前572 己丑）（鲁襄公 元年）（晋悼公 元年） 

### 周灵王泄心

> 元年（前571 庚寅 ）

> 二年（前570 辛卯）（郑釐公 元年） 

> 三年（前569 壬辰）

> 四年（前568 癸巳）（陈哀公 元年） 

> 五年（前567 甲午）

> 六年（前566 乙未）

> 七年（前565 丙申）（郑简公 元年） 

> 八年（前564 丁酉）

> 九年（前563 戊戌）

> 十年（前562 己亥）

> 十一年（前561 庚子）

> 十二年（前560 辛丑）（吴王诸樊 元年） 

> 十三年（前559 壬寅）（楚康王 元年） 

> 十四年（前558 癸卯）（卫殇公 元年） 

> 十五年（前557 甲辰）（晋平公 元年） 

> 十六年（前556 乙巳）

> 十七年（前555 丙午）

> 十八年（前554 丁未）（曹武公 元年）（燕文公 元年） 

> 十九年（前553 戊申）（齐庄公 元年） 

> 二十年 （前552 己酉）

> 二十一年（前551 庚戌）

> 二十二年（前550 辛亥）

> 二十三年（前549 壬子）

> 二十四年（前548 癸丑）（燕懿公 元年） 

> 二十五年（前547 甲寅）（齐景公 元年）（吴王余祭 元年） 

> 二十六年（前546 乙卯）（卫献公 元年） 

> 二十七年（前545 丙辰）
 
### 周景王贵

> （前544 丁巳  元年）（楚熊郏敖元年）（燕惠公 元年） 

> （前543 戊午 二年）（卫襄公 元年） 

> （前542 己未 三年）（蔡灵侯 元年） 

> （前541 庚申 四年）（鲁昭公 元年） 

> （前540 辛酉 五年）（楚灵王 元年） 

> （前539 壬戌 六年） 

> （前538 癸亥 七年） 

> （前537 甲子 八年） 

> （前536 乙丑 九年）（秦哀公 元年） 

> （前535 丙寅 十年）（燕悼公 元年） 

> （前534 丁卯 十一年）（卫灵公 元年） 

> （前533 戊辰 十二年）（陈惠公 元年） 

> （前532 己巳 十三年） 

> （前531 庚午 十四年）（晋昭公 元年）（宋元公 元年） 

> （前530 辛未 十五年）（蔡平侯 元年）（吴王余昧 元年） 

> （前529 壬申 十六年）（郑定公 元年） 

> （前528 癸酉 十七年）（楚平王 元年）（燕共公 元年） 

> （前527 甲戌 十八年）（曹平公 元年） 

> （前526 乙亥 十九年）（吴王僚 元年） 

> （前525 丙子 二十年）（晋顷公 元年） 

> （前524 丁丑 二十一年） 

> （前523 戊寅 二十二年）（曹悼公 元年）（燕平公 元年） 

> （前522 己卯 二十三年） 

> （前521 庚辰 二十四年）（蔡悼侯 元年） 

> （前520 辛巳 二十五年） 
 
### 周悼王猛 元年） 
 
### 周敬王丐

> 元年（前519 壬午）

> 二年（前518 癸未）（蔡昭侯 元年） 

> 三年（前517 甲申）

> 四年（前516 乙酉）（宋景公 元年） 

> 五年（前515 丙戌）（楚昭王 元年） 

> 六年（前514 丁亥）（曹襄公 元年）（吴王阖闾 元年） 

> 七年（前513 戊子）（郑献公 元年） 

> 八年（前512 己丑）

> 九年（前511 庚寅）（晋定公 元年） 

> 十年（前510 辛卯）（越王允常 元年） 

> 十一年（前509 壬辰）（鲁定公 元年）（曹隐公 元年） 

> 十二年（前508 癸巳）

> 十三年（前507 甲午）

> 十四年（前506 乙未）

> 十五年（前505 丙申）（陈怀公 元年）（曹靖公 元年） 

> 十六年（前504 丁酉）（燕简公 元年） 

> 十七年（前503 戊戌）

> 十八年（前502 己亥）

> 十九年（前501 庚子）（陈湣公 元年）（曹伯阳 元年） 

> 二十年（前500 辛丑）（秦惠公 元年）（郑声公 元年） 

> 二十一年（前499 壬寅）

> 二十二年（前498 癸卯）

> 二十三年（前497 甲辰）

> 二十四年（前496 乙巳）（越王勾践 元年）） 

> 二十五年（前495 丙午）（吴王夫差 元年） 

> 二十六年（前494 丁未）（鲁哀公 元年） 

> 二十七年（前493 戊申）

> 二十八年（前492 己酉）（卫出公 元年）（燕献公 元年） 

> 二十九年（前491 庚戌）

> 三十年（前490 辛亥）（秦悼公 元年）（蔡成侯 元年） 

> 三十一年（前489 壬子）（齐晏孺子荼 元年） 

> 三十二年（前488 癸丑）（齐悼公 元年）（楚惠王 元年） 

> 三十三年（前487 甲寅）（宋灭曹） 

> 三十四年（前486 乙卯）

> 三十五年（前485 丙辰）

> 三十六年（前484 丁巳）（齐简公 元年） 

> 三十七年（前483 戊午）

> 三十六年（前482 己未）

> 三十九年（前481 庚申）

> 四十年（前480 辛酉）（齐平公 元年）（卫庄公 元年） 

> 四十一年（前479 壬戌）（楚灭陈） 

> 四十二年（前478 癸亥）

> 四十三年（前477 甲子）（卫君起 元年） 

> 四十四年（前476 乙丑）（卫出公 后元元年）（秦厉共公 元年） 

### 战国

> 公元前475—221年） 
 
### 周元王仁

> 元年（前475 丙寅）

> 二年（前474 丁卯）（晋出公 元年） 

> 三年（前473 戊辰 ）（越灭吴） 

> 四年（前472 己巳）

> 五年（前471 庚午）（蔡声侯 元年） 

> 六年（前470 辛未）

> 七年（前469 壬申）
 
### 周贞定王介

> 元年（前468 癸酉 ）

> 二年（前467 甲戌）

> 三年（前466 乙亥）（鲁悼公 元年） 

> 四年（前465 丙子）

> 五年（前464 丁丑）（燕孝公 元年）（越王鹿郢 元年） 

> 六年（前463 戊寅）

> 七年（前462 己卯）（郑哀公 元年） 

> 八年（前461 庚辰）

> 九年（前460 辛巳）

> 十年（前459 壬午）

> 十一年（前458 癸未）（越王不寿 元年） 

> 十二年（前457 甲申）（赵襄子 元年） 

> 十三年（前456 乙酉）（蔡元侯 元年）（晋哀公 元年） 

> 十四年（前455 丙戌）（卫悼公黔 元年）（齐宣公 元年） 

> 十五年（前454 丁亥）

> 十六年（前453 戊子）

> 十七年（前452 己丑）

> 十八年（前451 庚寅）

> 十九年（前450 辛卯）（卫敬公 元年）（蔡侯齐 元年）（宋昭公 元年） 

> 二十年（前449 壬辰）（燕成公 元年） 

> 二十一年（前448 癸巳）（越王朱勾 元年） 

> 二十二年（前447 甲午）（楚灭蔡） 

> 二十三年（前446 乙未）（魏文侯 元年） 

> 二十四年（前445 丙申）

> 二十五年（前444 丁酉）

> 二十六年（前443 戊戌）

> 二十七年（前442 己亥）（秦躁公 元年） 

> 二十八年（前441 庚子）
 
### 周哀王去疾 元年） 
 
### 周思王叔 元年） 
 
### 周考王嵬

> 元年（前440 辛丑 ）

> 二年（前439 壬寅）

> 三年（前438 癸卯）

> 四年（前437 甲辰）（晋幽公 元年） 

> 五年（前436 乙巳）

> 六年（前435 丙午）

> 七年（前434 丁未）

> 八年（前433 戊申）

> 九年（前432 己酉）

> 十年（前431 庚戌）（卫昭公 元年）（楚简王 元年） 

> 十一年（前430 辛亥）

> 十二年（前429 壬子）

> 十三年（前428 癸丑）（秦怀公 元年）（鲁元公 元年） 

> 十四年（前427 甲寅）

> 十五年（前426 乙卯）
 
### 周威烈王午

> 元年（前425 丙辰 ）（卫悼公癖 元年） 

> 二年（前424 丁巳）（秦灵公 元年）（赵桓子 元年） 

> 三年（前423 戊午）（郑幽公 元年）（赵献子 元年） 

> 四年（前422 己未）（郑需公 元年） 

> 五年（前421 庚申）

> 六年（前420 辛酉）

> 七年（前419 壬戌）（晋烈公 元年） 

> 八年（前418 癸亥）

> 九年（前417 甲子）

> 十年（前416 乙丑）

> 十一年（前415 丙寅）

> 十二年（前414 丁卯）（燕简公 元年）（秦简公 元年）（卫慎公 元年） 

> 十三年（前413 戊辰）

> 十四年（前412 己巳）

> 十五年（前411 庚午）（越王翳 元年） 

> 十六年（前410 辛未）（田齐悼子 元年） 

> 十七年（前409 壬申）（韩景侯 元年）（赵列侯 元年） 

> 十八年（前408 癸酉）

> 十九年（前407 甲戌）（鲁穆公 元年）（楚声公 元年） 

> 二十年（前406 乙亥）

> 二十一年（前405 丙子）

> 二十二年（前404 丁丑）（齐康公 元年）田齐和子 元年） 

> 二十三年（前403 戊寅）（宋悼公 元年）（魏、韩、赵初为侯）.. 

> 二十四年（前402 己卯）
 
### 周安王骄

> 元年（前401 庚辰 ）（楚悼王 元年） 

> 二年（前400 辛巳）（韩列侯 元年） 

> 三年（前399 壬午）（秦惠公 元年） 

> 四年（前398 癸未）

> 五年（前397 甲申）

> 六年（前396 乙酉）（魏武侯 元年） 

> 七年（前395 丙戌）（郑康公 元年）（宋休公 元年） 

> 八年（前394 丁亥）

> 九年（前393 戊子）

> 十年（前392 怀丑）（晋孝公 元年） 

> 十一年（前391 庚寅）

> 十二年（前390 辛卯）

> 十三年（前389 壬辰）

> 十四年（前388 癸巳）

> 十五年（前387 甲午）

> 十六年（前386 乙未）（赵敬侯 元年）（秦出子 元年） 

> 十七年（前385 丙申）

> 十八年（前384 丁酉）（齐侯田剡 元年）（秦献公 元年） 

> 十九年（前383 戊戌）

> 二十年（前382 己亥）

> 二十一年（前381 庚子）

> 二十二年（前380 辛丑）（楚肃王 元年） 

> 二十三年（前379 壬寅  ）（田氏并齐） 

> 二十四年（前378 癸卯）

> 二十五年（前377 甲辰）（韩哀侯 元年）（晋静公 元年） 

> 二十六年（前376 乙巳）（韩、魏、赵分晋）（越王诸咎 元年） 

### 周烈王喜

> 元年（前375 丙午 ）（韩灭郑）（鲁共公 元年） 

> 二年（前374 丁未）（韩共侯 元年）（赵成侯 元年）（越王无余之 元年） 

> 三年（前373 戊申）

> 四年（前372 己酉）（燕桓公 元年）（卫声公 元年） 

> 五年（前371 庚戌）

> 六年（前370 辛亥）（魏惠王 元年） 

> 七年（前369 壬子）（楚宣王 元年）（宋剔成 元年） 

### 周显王扁

> 元年（前368 癸丑 ）

> 二年（前367 甲寅）

> 三年（前366 乙卯）

> 四年（前365 丙辰）

> 五年（前364 丁巳）

> 六年（前363 戊午）

> 七年（前362 己未）（韩昭侯 元年）（越王无颛 元年） 

> 八年（前361 庚申）（燕文侯 元年）（秦孝公 元年）（卫成侯 元年） 

> 九年（前360 辛酉）

> 十年（前359 壬戌）

> 十一年（前358 癸亥）

> 十二年（前357 甲子）

> 十三年（前356 乙丑）（田齐威王 元年） 

> 十四年（前355 丙寅）（楚灭越） 

> 十五年（前354 丁卯）

> 十六年（前353 戊辰）

> 十七年（前352 己巳）（鲁康公 元年） 

> 十八年（前351 庚午）

> 十九年（前350 辛未）

> 二十年（前349 壬申）（赵肃侯 元年） 

> 二十一年（前348 癸酉）

> 二十二年 （前347 甲戌）

> 二十三年（前346 乙亥）

> 二十四年（前345 丙子）

> 二十五年（前344 丁丑）

> 二十六年（前343 戊寅）（鲁景公 元年） 

> 二十七年（前342 己卯）

> 二十八年（前341 庚辰）

> 二十九年（前340 辛巳）

> 三十年（前339 壬午）（楚威王 元年） 

> 三十一年（前338 癸未）

> 三十二年（前337 甲申）（秦惠文王 元年） 

> 三十三年（前336 乙酉）

> 三十四年（前335 丙戌）（魏惠王后元 元年） 

> 三十五年（前334 丁亥）

> 三十六年（前333 戊子）

> 三十七年（前332 己丑）（韩威侯 元年）（燕易王 元年）（卫平侯 元年） 

> 三十八年（前331 庚寅）

> 三十九年（前330 辛卯）

> 四十年（前329 壬辰）

> 四十一年（前328 癸巳）（楚怀王 元年）（宋君偃 元年） 

> 四十二年（前327 甲午）

> 四十三年（前326 乙未）

> 四十四年（前325 丙申）（韩宣王 元年）（赵武灵王 元年） 

> 四十五年（前324 丁酉）（秦惠文王后元 元年）（卫嗣君 元年） 

> 四十六年（前323 戊戌）

> 四十七年（前322 己亥）

> 四十八年（前321 庚子）
 
### 周慎靓王定

> 元年（前320 辛丑 ）（燕王哙 元年）（田齐宣王 元年） 

> 二年（前319 壬寅）

> 三年（前318 癸卯）（魏襄王）

> 四年（前317 甲辰）

> 五年（前316 乙巳）

> 六年（前315 丙午）
 
### 周郝王延

> 元年（前314 丁未 ）（鲁平公 元年） 

> 二年（前313 戊申）

> 三年（前312 己酉）

> 四年（前311 庚戌）（韩襄王 元年）（燕昭王 元年） 

> 五年（前310 辛亥）（秦武王 元年） 

> 六年（前309 壬子）

> 七年（前308 癸丑）

> 八年（前307 甲寅）

> 九年（前306 乙卯）（秦昭襄王 元年） 

> 十年（前305 丙辰）

> 十一年（前304 丁巳）

> 十二年（前303 戊午）

> 十三年（前302 己未）

> 十四年（前301 庚申）（田齐湣王 元年） 

> 十五年（前300 辛酉）

> 十六年（前299 壬戌）

> 十七年（前298 癸亥）（赵惠文王 元年）（楚顷襄王 元年） 

> 十八年（前297 甲子）

> 十九年（前296 乙丑）

> 二十年（前295 丙寅）（韩釐王 元年）（魏昭王 元年） 

> 二十一年（前294 丁卯）

> 二十二年（前293 戊辰）

> 二十三年（前292 己巳）

> 二十四年 （前291 庚午）

> 二十五年（前290 辛未）

> 二十六年（前289 壬申）

> 二十七年（前288 癸酉）

> 二十八年（前287 甲戌）

> 二十九年（前286 乙亥）（齐灭宋） 

> 三十年（前285 丙子）

> 三十一年（前284 丁丑）

> 三十二年（前283 戊寅）（田齐襄王 元年） 

> 三十三年（前282 己卯）（卫怀君 元年） 

> 三十四年（前281 庚辰）

> 三十五年（前280 辛巳）

> 三十六年（前279 壬午）

> 三十七年（前278 癸未）（燕惠王 元年） 

> 三十八年（前277 甲申）

> 三十九年（前276 乙酉）（魏安釐王 元年） 

> 四十年（前275 丙戌）

> 四十一年（前274 丁亥）

> 四十二年（前273 戊子）

> 四十三年（前272 己丑）（韩桓惠王 元年）（鲁顷公 元年） 

> 四十四年（前271 庚寅）（燕武成王 元年） 

> 四十五年（前270 辛卯）

> 四十六年（前269 壬辰）

> 四十七年（前268 癸巳）

> 四十八年（前267 甲午）

> 四十九年（前266 乙未）

> 五十年（前265 丙申）（赵孝成王 元年） 

> 五十一年（前264 丁酉）（田齐王建 元年） 

> 五十二年（前263 戊戌）

> 五十三年（前262 己亥）（楚考烈王 元年） 

> 五十四年（前261 庚子）

> 五十五年（前260 辛丑）

> 五十六年（前259 壬寅）

> 五十七年 （前258 癸卯 ）

> 五十八年（前257 甲辰）（燕孝王 元年） 

> 五十九年 （前256 乙巳）（秦灭周）

> （前255 丙午 

> （前254 丁未 （燕王喜 元年）

> （前253 戊申 

> （前252 己酉 （卫元君 元年）

> （前251 庚戌 

> （前250 辛亥 （秦孝文王 元年）

> （前249 壬子 （楚灭鲁） （秦庄襄王 元年）

> （前248 癸丑 

> （前247 甲寅 

> （前246 乙卯 （秦王政 元年）

> （前245 丙辰 

> （前244 丁巳 （赵悼襄王 元年）

> （前243 戊午 

> （前242 己未 （魏景湣王 元年）

> （前241 庚申 

> （前240 辛酉 

> （前239 壬戌 

> （前238 癸亥 （韩王安 元年）

> （前237 甲子 （楚幽王 元年）

> （前236 乙丑 

> （前235 丙酉 （赵王迁 元年）

> （前234 丁卯 

> （前233 戊辰 

> （前232 己巳 

> （前231 庚午 

> （前230 辛未 （秦灭韩） 

> （前229 壬申 （卫君角 元年）

> （前228 癸酉 （楚哀王 元年）

> （前227 甲戌 （楚王负刍元年）（魏王假 元年）（赵代王嘉 元年）

> （前226 乙亥 

> （前225 丙子 （秦灭魏） 

> （前224 丁丑 

> （前223 戊寅 （秦灭楚） 

> （前222 己卯 （秦灭赵、灭燕） 

> （前221 庚辰 （秦灭齐,统一全国）



平王立，东迁于雒邑，辟戎寇。平王之时，周室衰微，诸侯强并弱，齐、楚、秦、晋始大，政由方伯【方伯：霸主，即诸侯盟主。】。

四十九年，鲁隐公即位。

五十一年，平王崩，太子泄父蚤【蚤：通“早”。】死，立其子林，是为桓王。桓王，平王孙也。

桓王三年，郑庄公朝，桓王不礼。五年，郑怨，与鲁易许田。许田，天子之用事太山【太山：泰山。】田也。八年，鲁杀隐公，立桓公。十三年，伐郑，郑射伤桓王，桓王去归。

二十三年，桓王崩，子庄王佗立。庄王四年，周公黑肩欲杀庄王而立王子克。辛伯告王，王杀周公。王子克奔燕。

十五年，庄王崩，子厘王胡齐立。厘王三年，始霸。

五年，厘王崩，子惠王阆立。惠王二年。初，庄王嬖姬姚，生子颓，颓有宠。及惠王即位，夺其大臣园以为囿，故大夫边伯等五人作乱，谋召燕、卫师，伐惠王。惠王奔温，已居郑之栎。立厘王弟颓为王，乐及遍舞，郑、虢君怒。四年，郑与虢君伐杀王颓，复入惠王。惠王十年，赐齐桓公为伯。

二十五年，惠王崩，子襄王郑立。襄王母蚤死，后母曰惠后。惠后生叔带，有宠于惠王，襄王畏之。三年，叔带与戎、翟谋伐襄王，襄王欲诛叔带，叔带奔齐。齐桓公使平戎于周，使隰朋平戎于晋。王以上卿礼。管仲辞曰：“臣贱有司也，有天子之二守国、高在。若节春秋来承王命，何以礼焉？陪臣【陪臣：相隔一级的臣。诸侯是天子的臣，卿大夫是诸侯的臣，而卿大夫之下又有家臣，因此卿大夫是天子的陪臣，其家臣是诸侯的陪臣。《论语·季氏》所说的“陪臣执国命”，指的是鲁国的家臣执掌国政之事。】敢辞。”王曰：“舅氏【舅氏：对异姓诸侯的尊称。周天子与异姓诸侯通婚，因此尊称其为舅。对于同姓诸侯，周天子则尊称伯父、叔父。《尚书·文侯之命》中，周平王称晋文侯（字义和）为“父义和”。】，余嘉乃勋，毋逆朕命。”管仲卒受下卿之礼而还。九年，齐桓公卒。十二年，叔带复归于周。

十三年，郑伐滑，王使游孙、伯服请滑，郑人囚之。郑文公怨惠王之入不与厉公爵，又怨襄王之与卫滑，故囚伯服。王怒，将以翟伐郑。富辰谏曰：“凡我周之东徙，晋、郑焉依。子颓之乱，又郑之由定，今以小怨弃之！”王不听。十五年，王降翟师以伐郑。王德翟人，将以其女为后。富辰谏曰：“平、桓、庄、惠皆受郑劳，王弃亲亲翟，不可从。”王不听。十六年，王绌翟后，翟人来诛，杀谭伯。富辰曰：“吾数谏不从，如是不出，王以我为怼乎？”乃以其属死之。

初，惠后欲立王子带，故以党开【开：迎接，引申为做内应。】翟人，翟人遂入周。襄王出奔郑，郑居王于氾。子带立为王，取【取：同“娶”。】襄王所绌翟后与居温。十七年，襄王告急于晋，晋文公纳王而诛叔带。襄王乃赐晋文公圭鬯【鬯：秬鬯，一种用郁金草和黑黍酿造的香酒，用于祭祀。】弓矢，为伯，以河内地与晋。二十年，晋文公召襄王，襄王会之河阳、践土，诸侯毕朝，书讳曰“天王狩于河阳”。

二十四年，晋文公卒。

三十一年，秦穆公卒。

三十二年【三十二年：应为三十三年。】，襄王崩，子顷王壬臣立。顷王六年，崩，子匡王班立。匡王六年，崩，弟瑜立，是为定王。

定王元年，楚庄王伐陆浑之戎，次洛，使人问九鼎。王使王孙满应设以辞，楚兵乃去。十年，楚庄王围郑，郑伯降，已而复之。十六年，楚庄王卒。

二十一年，定王崩，子简王夷立。简王十三年，晋杀其君厉公，迎子周于周，立为悼公。

十四年，简王崩，子灵王泄心立。灵王二十四年，齐崔杼弑其君庄公。

二十七年，灵王崩，子景王贵立。景王十八年，后太子圣而【圣而：据《左传》，应为“寿”。】蚤卒。二十年【二十年：应为二十五年。】，景王爱子朝，欲立之，会崩，子丐之党与争立，国人立长子勐为王，子朝攻杀勐。勐为悼王。晋人攻子朝而立丐，是为敬王。

敬王元年，晋人入敬王，子朝自立，敬王不得入，居泽。四年，晋率诸侯入敬王于周，子朝为臣，诸侯城周。十六年，子朝之徒复作乱，敬王奔于晋。十七年，晋定公遂入敬王于周。

三十九年，齐田常【田常：本名恒，《史记》避汉文帝刘恒讳改其名为常。】杀其君简公。

四十一年，楚灭陈。孔子卒。

四十二年【四十二年：应为四十三年。】，敬王崩，子元王仁立。元王八年，崩，子定王【定王：又称贞王或贞定王。】介立。

定王十六年，三晋【三晋：指晋国赵、魏、韩三卿。】灭智伯，分有其地。

二十八年，定王崩，长子去疾立，是为哀王。哀王立三月，弟叔袭杀哀王而自立，是为思王。思王立五月，少弟嵬攻杀思王而自立，是为考王。此三王皆定王之子。

考王十五年，崩，子威烈王午立。

考王封其弟于河南，是为桓公，以续周公之官职。桓公卒，子威公代立。威公卒，子惠公代立，乃封其少子于巩以奉王，号东周惠公。

威烈王二十三年，九鼎震。命韩、魏、赵为诸侯。

二十四年，崩，子安王骄立。是岁盗杀楚声王。

安王立二十六年，崩，子烈王喜立。烈王二年，周太史儋见秦献公曰：“始周与秦国合而别，别五百载复合，合十七岁而霸王者出焉。”十年【十年：应为七年。】，烈王崩，弟扁立，是为显王。显王五年，贺秦献公，献公称伯。九年，致文武胙于秦孝公。二十五年，秦会诸侯于周。二十六年，周致伯于秦孝公。三十三年，贺秦惠王。三十五年，致文武胙于秦惠王。四十四年，秦惠王称王。其后诸侯皆为王。

四十八年，显王崩，子慎靓王定立。慎靓王立六年，崩，子赧王延立。王赧时东西周分治。王赧徙都西周。

西周武公之共太子死，有五庶子，毋适立。司马翦谓楚王曰：“不如以地资公子咎，为请太子。”左成曰：“不可。周不听，是公之知困而交疏于周也。不如请周君孰欲立，以微告翦，翦请令楚之以地。”果立公子咎为太子。

八年，秦攻宜阳，楚救之。而楚以周为秦故，将伐之。苏代为周说楚王曰：“何以周为秦之祸也？言周之为秦甚于楚者，欲令周入秦也，故谓‘周秦’也。周知其不可解，必入于秦，此为秦取周之精者也。为王计者，周于秦因善之，不于秦亦言善之，以疏之于秦。周绝于秦，必入于郢【郢：楚都，代指楚国。】矣。”

秦借道两周之间，将以伐韩，周恐借之畏于韩，不借畏于秦。史厌谓周君曰：“何不令人谓韩公叔曰：‘秦之敢绝周而伐韩者，信东周也。公何不与周地，发质使之楚？’秦必疑楚不信周，是韩不伐也。又谓秦曰：‘韩强与周地，将以疑周于秦也，周不敢不受。’秦必无辞而令周不受，是受地于韩而听于秦。”
秦召西周君，西周君恶往，故令人谓韩王曰：“秦召西周君，将以使攻王之南阳也，王何不出兵于南阳？周君将以为辞于秦。周君不入秦，秦必不敢逾河而攻南阳矣。”

东周与西周战，韩救西周。或为东周说韩王曰：“西周故天子之国，多名器重宝。王案兵毋出，可以德东周，而西周之宝必可以尽矣。”

王赧谓成君。楚围雍氏，韩征甲与粟于东周，东周君恐，召苏代而告之。代曰：“君何患于是？臣能使韩毋征甲与粟于周，又能为君得高都。”周君曰：“子苟能，请以国听子。”代见韩相国曰：“楚围雍氏，期三月也，今五月不能拔，是楚病也。今相国乃征甲与粟于周，是告楚病也。”韩相国曰：“善。使者已行矣。”代曰：“何不与周高都？”韩相国大怒曰：“吾毋征甲与粟于周亦已多矣，何故与周高都也？”代曰：“与周高都，是周折而入于韩也，秦闻之必大怒忿周，即不通周使，是以毙高都得完周也。曷为不与？”相国曰：“善。”果与周高都。

三十四年，苏厉谓周君【周君：据《战国策》，此为西周君。】曰：“秦破韩、魏，扑师武，北取赵蔺、离石者，皆白起也。是善用兵，又有天命。今又将兵出塞攻梁，梁破则周危矣。君何不令人说白起乎？曰：‘楚有养由基者，善射者也。去柳叶百步而射之，百发而百中之。左右观者数千人，皆曰善射。有一夫立其旁，曰：“善，可教射矣。”养由基怒，释弓扼【扼：同“扼”，握。】剑，曰：“客安能教我射乎？”客曰：“非吾能教子支左诎右【支左诎右：左右持弓，右手拉弦。】也。夫去柳叶百步而射之，百发而百中之，不以善息，少焉气衰力倦，弓拨矢钩，一发不中者，百发尽息。”今破韩、魏，扑师武，北取赵蔺、离石者，公之功多矣。今又将兵出塞，过两周，倍【倍：通“背”。】韩，攻梁，一举不得，前功尽弃。公不如称病而无出。’”

四十二年，秦破华阳约【约：险隘。】。马犯谓周君曰：“请令梁【梁：指魏国。】城周。”乃谓梁王曰：“周王病若死，则犯必死矣。犯请以九鼎自入于王，王受九鼎而图【图：谋。】犯。”梁王曰：“善。”遂与之卒，言戍周。因谓秦王曰：“梁非戍周也，将伐周也。王试出兵境以观之。”秦果出兵。又谓梁王曰：“周王病甚矣，犯请后可而复之。今王使卒之周，诸侯皆生心，后举事且不信。不若令卒为周城，以匿事端。”梁王曰：“善。”遂使城周。

四十五年，周君之秦，客谓周冣曰：“公不若誉【誉：称赞。】秦王之孝，因以应为太后养地【养地：又称“汤沐邑”，是贵族的私人领地，以其赋税供食宿、斋戒、沐浴使用，但没有行政权，不属于正式的封地。】，秦王必喜，是公有秦交。交善，周君必以为公功；交恶，劝周君入秦者必有罪矣。”秦攻周，而周冣谓秦王曰：“为王计者不攻周。攻周，实不足以利，声畏天下，天下以声畏秦，必东合于齐。兵弊于周，合天下于齐，则秦不王矣。天下欲弊秦，劝王攻周。秦与天下弊，则令不行矣。”

五十八年，三晋距秦。周令其相国之秦，以秦之轻也，还其行。客谓相国曰：“秦之轻重未可知也。秦欲知三国之情。公不如急见秦王曰：‘请为王听东方之变。’秦王必重公。重公，是秦重周，周以取秦也；齐重，则固有周聚【周聚：即周冣。】以收齐。是周常不失重国之交也。”秦信周，发兵攻三晋。
五十九年，秦取韩阳城、负黍，西周恐，倍秦，与诸侯约从【从：同“纵”，合纵，即联合抗秦。】，将天下锐师【锐师：精锐之师。】出伊阙攻秦，令秦无得通阳城。秦昭王怒，使将军摎攻西周。西周君奔秦，顿首受罪，尽献其邑三十六，口三万。秦受其献，归其君于周。

周君、王赧卒，周民遂东亡。秦取九鼎宝器，而迁西周公于 狐。后七岁，秦庄襄王灭东周。东西周皆入于秦，周既不祀。

太史公曰：学者皆称周伐纣，居洛邑，综其实不然。武王营之，成王使召公卜居，居九鼎焉，而周复都丰、镐。至犬戎败幽王，周乃东徙于洛邑。所谓“周公葬于毕”，毕在镐东南杜中。秦灭周。汉兴九十有余载，天子将封【封：帝王在泰山祭天的典礼。】泰山，东巡狩至河南，求周苗裔，封其后嘉三十里地，号曰周子南君，比列侯，以奉其先祭祀。

## 参考文献

> 《左传》 战国 左丘明

> 《史记》西汉 司马迁

> 《资治通鉴》 北宋 司马光

> 《战国策》 西汉 刘向

> 《国语》 战国 左丘明

> 《竹书纪年》 佚名

> 《清华简》 佚名

> 《纲鉴易知录》 清代吴乘权撰

## 备注

> 最后修改时间：2023-03-24 10:16


## 未整理


### 纲鉴

夏纪

少康

纲　癸卯，夏少康元岁，相后缗生少康于有仍。

纲　甲子，二十有二岁，夏少康自有仍奔虞。

纪　少康为仍牧正，浇使椒求之。逃奔有虞，为之庖正，虞思妻之二姚而邑诸纶。有田一成，有众一旅，能布其德而兆其谋，以收夏众，抚其官职。

纲　辛巳，夏少康三十有九岁。

纲　壬午，四十岁，夏遗臣靡兴师讨浞，伏诛，奉王践天子位。王命诛浇及豷，复禹旧绩，夏道复兴，诸侯毕朝。

纪　夏之旧臣靡，自有鬲氏收二国之烬，以灭浞而立少康。使女艾灭浇于过，使季杼灭豷于戈。有穷由是遂亡，少康乃归故都。于是夏道复兴，诸侯来朝。

纲　癸巳，五十有二岁，封庶子无馀于越，以奉先王墓祀。

纪　少康恐禹墓之绝祀，乃封其庶子于越，号曰无馀，春、秋祀禹墓于会稽。

纲　癸卯，六十有一岁，王崩，子季杼践位。

帝杼

纲　甲辰，夏后杼元岁。

纲　庚申，十有七岁，王崩，子槐践位。

帝槐

纲　辛酉，夏后槐元岁。

纲　丙戌，二十有六岁，王崩，子芒践位。

帝芒

纲　丁亥，夏后芒元岁。

纲　甲辰，十有八岁，王崩，子泄践位。

帝泄

纲　乙巳，夏后泄元岁，命东夷，命西羌。

纲　庚申，十有六岁，王崩，子不降践位。

帝不降

纲　辛酉，夏后不降元岁。

纲　己未，五十有九岁，王崩，弟扃立。

帝扃

纲　庚申，夏后扃元岁。

纲　庚辰，二十有一岁，王崩，子廑践位。

帝廑

纲　辛巳，夏后廑元岁。

纲　辛丑，二十有一岁，王崩，不降之子孔甲立。

帝孔甲

纲　壬寅，夏后孔甲元岁。

纲　甲辰，三岁，采铁铸剑。

纲　戊辰，二十有七岁，商主癸生子履。

纪　主癸之妃扶都，见白气贯月而生汤。

纲　壬申，三十有一岁，王崩，子皋践位。

帝皋

纲　癸酉，夏后皋元岁。

纲　癸未，十有一岁，王崩，子发践位。

帝发

纲　甲申，夏后发元岁，诸夷宾于王门。

纲　壬寅，十有九岁，王崩，子癸践位。

桀癸

纲　癸卯，夏后癸元岁。

纲　甲子，二十有二岁，公刘迁国于豳。

纪　后稷封邰，别姓姬氏，至公刘迁于豳。公刘虽在戎、狄之间，复修后稷之业，务耕种，行地宜，自漆、沮渡渭，取材用，行者有资，居者有畜积，民赖其庆，百姓怀之，多从而保归焉。周道之兴自此始。

纲　乙亥，三十有三岁，伐蒙山，有施氏献妹喜，王嬖之。

纪　桀能申钩索铁，负恃其力，不务德而武伤百姓。有赵梁者，教为无道，劝以贪狠。伐蒙山有施氏，有施氏进女妹喜，桀嬖之，所言皆听。为之为琼室、象廊、瑶台、玉床，行淫纵乐。为肉山、脯林，酒池可以运舟，一鼓而牛饮者三千人，以为戏剧。

纲　丁丑，三十有五岁，商主癸薨，子履嗣位。

纲　商汤始居亳。

纪　自契封商至于成汤凡八迁，汤始居亳，从先王所居。

纲　戊寅，三十有六岁，商汤始用师征葛。

纲　己卯，三十有七岁，商汤遣使以币聘伊尹于有莘。

纲　商汤进伊尹于夏王桀。

纪　伊尹适夏，告以尧、舜之道，桀不听。

纲　壬午，四十岁，伊尹复归于亳。

纲　甲申，四十有二岁，夏王桀囚商汤于夏台，既而释之。

纪　是时田者张网，四面合围，以殄天物，于是成汤出田，命去网三面，曰：“欲左者左，欲右者右，惟不用命者乃入吾网。”汉南诸侯闻之曰：“汤仁及禽兽，而况于人乎？”皆归心焉。桀疾其大得诸侯和也，召之，囚于重泉夏台，已而释之。

纲　癸巳，五十有一岁，太史令终古出奔商。

纪　夏桀凿池为夜宫，男女杂处，三旬不朝。太史令终古执其图法泣谏，不听；终古出奔商。

大费之裔曰费昌，见二日东出，焰西沈。问于冯夷，夷曰：“西夏东商。”费昌乃归汤。

纲　甲午，五十有二岁，杀谏臣关龙逄。

纪　关龙逄进谏曰：“人君谦恭敬信，节用爱人，故天下安而社稷宗庙固。今王侈靡嗜杀，民惟恐君之后亡矣！人心已去，天命不佑，盍少悛乎？”不听。龙逄立而不去，桀怒，遂杀之。

纲　夏亡。

是时，两日斗，众星殒，泰山崩，地震，伊、洛竭。

右夏十七主，计四百三十九年。

商纪

成汤

纲　乙未，商王成汤十有八祀。

纲　王誓师伐夏桀，放之于南巢。

纪　桀暴戾不悛，王乃誓师伐桀。伊尹相汤，费昌为御，与桀战于鸣条，桀师败绩，汤遂放桀于南巢。桀曰：“吾悔不遂杀汤于夏台！”

纲　仲虺作诰以告王。

纲　王归自夏，诞告万方。

纲　三月，商王践天子位于亳，定都，建国号曰商。改正朔，易服色，改岁曰祀。

纪　三月，汤归于亳，践天子位，定都焉。以建丑冬十二月为岁首。色尚白，牲用白牡，以白为徽号。

纲　王至东郊，论诸侯功罪，立禹后与古圣贤有功者之后，封孤竹等国各有差。

纲　是岁大旱。

纲　丙申，十有九祀，大旱。

纲　丁酉，二十祀，大旱。夏桀卒于亭山。

纲　戊戌，二十有一祀，大旱，发庄山之金铸币赈民。

纲　己亥，二十有二祀，大旱。

纲　庚子，二十有三祀，大旱。

纲　辛丑，二十有四祀，大旱。祷于桑林，以六事自责，雨。

纪　时大旱七年，汤以身祷于桑林之野，祝曰：“无以予一人之不敏伤民之命。”以六事自责曰：“政不节欤？民失职欤？宫室崇欤？女谒盛欤？苞苴行欤？谗夫昌欤？”言未已，大雨方数千里。

纲　作大濩乐。

纪　时天雨岁则大熟，天下欢洽，遂作桑林之乐名曰大濩。作诸器用之铭以为警戒。

纲　祀弃为稷。

纲　丁未，三十祀，王崩，嫡孙太甲践位。

太甲

纲　戊申，商王太宗太甲元祀，冬十有二月，伊尹祠告于先王，奉嗣王祗见厥祖，百官总己以听冢宰。伊尹乃明言烈祖之德以训于王。

纲　王徂桐宫居忧。

纪　王不明厥德，颠覆汤之典刑。伊尹营宫于桐，俾王居忧于桐宫，乃自摄政当国以朝诸侯。

纲　己酉，二祀，王在桐宫。

纲　庚戌，三祀，冬十有二月朔，伊尹奉王归于亳。

纪　太甲居桐三年，自怨自艾，处仁迁义，伊尹乃以冕服奉太甲归于亳。太甲增修厥德，诸侯咸归，保惠庶民，不敢侮鳏寡。

纲　伊尹既复政，将告归，乃陈戒于王。

纲　庚辰，三十有三祀，王崩，庙号太宗，子沃丁践位。

沃丁

纲　辛巳，商王沃丁元祀。

纲　戊子，八祀，阿衡伊尹薨，葬于亳。咎单训伊尹事。

纲　己酉，二十有九祀，王崩，立弟太庚。

太庚

纲　庚戌，商王太庚元祀。

纲　甲戌，二十有五祀，王崩，子小甲践位。

小甲

纲　乙亥，商王小甲元祀。

纲　辛卯，十有七祀，王崩，弟雍己立。

雍己

纲　壬辰，雍己元祀，商道衰，诸侯或不朝。

纲　癸卯，十有二祀，王崩，弟太戊立。

太戊

纲　甲辰，商王中宗太戊元祀，亳有祥。伊陟相王，大修成汤之政。

纪　太戊立，伊陟为相。亳有祥，桑、榖共生于朝，一暮大拱。太戊惧，问于伊陟。陟曰：“妖不胜德。王之政其有缺与？王其修德。”太戊从之，大修先王之德，三日而祥桑枯死。

纲　丙午，三祀，诸侯毕朝。

纪　太戊侧身修行，明养老之体，早朝晏退，问疾吊丧，三年而远方重译来朝者七十六国。又有贤臣巫咸、臣扈共辅佐之，商道复兴。

命中衍为车正。

纲　戊午，七十有五祀，王崩，庙号中宗，子仲丁践位。

仲丁

纲　己未，商王仲丁元祀。

纲　甲子，六祀，迁都于嚣。

纲　蓝夷作寇。

纲　辛未，十有三祀，王崩，国内乱，弟外壬立。

外壬

纲　壬申，商王外壬元祀。

纲　丙戌，十有五祀，王崩，国内复乱，弟河亶甲立。

河亶甲

纲　丁亥，商王河亶甲元祀，徙都于相。商道浸衰。

纲　乙未，九祀，王崩，子祖乙践位。

祖乙

纲　丙申，商王祖乙元祀，圮于相，徙都于耿。

纲　甲辰，九祀，圮于耿，徙都于邢。巫贤作相，商道复兴，诸侯宾服。

纲　甲寅，十有九祀，王崩，子祖辛践位。

祖辛

纲　乙卯，商王祖辛元祀。

纲　庚午，十有六祀，王崩，弟沃甲立。

沃甲

纲　辛未，商王沃甲元祀。

纲　乙未，二十有五祀，王崩，国乱，祖辛之子祖丁立。

祖丁

纲　丙申，商王祖丁元祀。

纲　丁卯，三十有二祀，王崩，国乱，沃甲之子南庚立。

南庚

纲　戊辰，商王南庚元祀。

纲　壬辰，二十有五祀，王崩，国乱，祖丁之子阳甲立。

阳甲

纲　癸巳，商王阳甲元祀，商道复衰，诸侯莫朝。

纲　己亥，七祀，王崩，弟盘庚立。

盘庚

纲　庚子，殷王盘庚元祀，迁都于殷，改国号曰殷。

纪　时商道浸衰，乃谋迁都于殷。臣民皆安土重迁，盘庚作书以告谕臣民，遂归于亳。改商曰殷。盘庚行汤之政，商道复兴。

纲　丁卯，二十有八祀，王崩，弟小辛立。

小辛

纲　戊辰，殷王小辛元祀，殷道复衰。

纲　戊子，二十有一祀，王崩，弟小乙立。

小乙

纲　己丑，殷王小乙元祀。

纲　甲寅，二十有六祀，古公亶父自豳迁于岐，改国号曰周。

纲　丙辰，二十有八祀，王崩，子武丁践位。

武丁

纲　丁巳，殷王高宗武丁元祀，王宅忧，甘盘为相。

纪　武丁居丧，弗言。以甘盘为相，百官总己以听。

纲　己未，三祀，免丧，弗言。得傅说，爰立作相，总百官。资学于说。

纪　武丁既免丧，犹弗言，恭默思道。梦上帝赉以良弼，乃使人以形旁求于天下。说为胥靡，筑于傅岩，求得之，命以为相，以总百官。又置诸左右，朝夕纳诲，以受学焉。说乃陈说命三篇，用训于王。

纲　壬戌，六祀，重译来朝者六国。

纪　武丁祭成汤，有飞雉升鼎耳而雊。祖己训诸王，武丁内反诸己以思王道，蛮夷重译来朝者六国，自是章服多用翟羽。

纲　戊子，三十有二祀，伐鬼方。

纪　鬼方无道，武丁伐之，三年乃克，自是内外无患，而殷道复兴。

纲　丁酉，四十有一祀，周古公亶父生子季历。

纲　乙卯，五十有九祀，王崩，庙号高宗，子祖庚践位。

祖庚

纲　丙辰，殷王祖庚元祀。

纲　壬戌，王崩，弟祖甲立。

祖甲

纲　癸亥，殷王祖甲元祀。

纲　庚寅，二十有八祀，周世子季历生子昌。

纪　古公之妃太姜生少子季历，季历娶太任，皆贤妇人。太任生子昌，有圣瑞，古公曰：“我后世当有兴者，其在昌乎？”

纲　周古公亶父薨，少子季历嗣立。

纪　古公三子：长曰太伯；次曰仲雍，一名虞仲；少曰季历。太伯、虞仲知古公欲立季历以传昌。古公病，二人托名采药，遂之荆蛮，国民君事之，号为句吴。

纲　乙未，三十有三祀，王崩，子廪辛践位。

廪辛

纲　丙申，殷王廪辛元祀。

纲　辛丑，六祀，王崩，弟庚丁立。

庚丁

纲　壬寅，殷王庚丁元祀。

纲　壬戌，二十有一祀，王崩，子武乙践位。

武乙

纲　癸亥，殷王武乙元祀，迁都于河北。

纲　丙寅，四祀，王出畋，崩于河、渭之间，子太丁践位。

纪　武乙无道，为偶人，谓之天神；与之博，令人为行。天神不胜，乃僇辱之。为革囊，盛血，仰射之，命曰“射天”。畋猎于河、渭之间，为暴雷震死。

太丁

纲　丁卯，殷王太丁元祀，周公季历伐燕京之戎。

纲　己巳，三祀，王崩，子帝乙践位。

帝乙

纲　庚午，殷王帝乙元祀，命周公季历为牧师。

纪　周公季历伐始呼、翳徒之戎，王赐之圭瓒秬鬯，为侯伯。

纲　丙子，七祀，周公季历薨，世子昌嗣立。

纲　丁丑，八祀。

纲　辛巳，十有二祀，周西伯治岐，发政施仁。

纪　西伯行于野，见枯骨，命瘗之。吏曰：“此无主矣。”西伯曰：“有天下者天下之主，有一国者一国之主。吾即其主。”遂葬之。天下闻之曰：“西伯泽及枯骨，况于人乎！”西伯笃仁、敬老、慈少、礼下贤者，日中不暇食以待士，士以此归之。太颠、闳夭、散宜生、鬻子、辛甲，皆往归焉。

纲　凤凰鸣于岐山。

纲　甲申，十有五祀，岐周地震。

纪　西伯寝疾，五日而地震，东西南北不出郊圻。西伯曰：“天之见妖以罚有罪，率德改行，其可免乎？”未几疾愈。

纲　壬辰，二十有三祀，周西伯昌生子发。

纪　初昌为世子，取于有莘氏，曰太姒。太姒不妒忌，生十子，长曰伯邑考，蚤卒；次曰发，性慈和，有圣德，西伯以为世子；次曰旦，旦师于虢叔，仁圣多材艺，西伯任以政事。

纲　癸巳，二十有四祀，命西伯昌距昆夷，备狁。

纲　丙午，三十有七祀，王崩，子辛践位。

纪　帝乙妾生微子，又生仲衍，已而为后，生辛。帝乙及后以微子贤，欲立为太子。太史据法争曰：“有妻之子，不可立妾之子。”乃立纣为后。

纣辛

纲　丁未，殷王纣辛元祀，王拒谏、崇侈、嗜酒色。

纪　纣资辩捷疾，闻见甚敏；材力过人，手格猛兽；智足以拒谏，言足以饰非；矜人臣以能，高天下以声，以为皆出己之下。

纣性汰侈，好酒色，始为象箸，箕子叹曰：“今为象箸，必为玉杯。玉杯、象箸，必将食熊蹯、豹胎，他又将称是。王求足欲，天下殆哉！”

纲　甲寅，八祀，伐有苏氏，获妲己，嬖之。纵淫乐，重刑辟，百姓颤怨。

纪　纣伐有苏氏，有苏氏以妲己女焉。妲己有宠，其言是从，所好者贵之，所恶者诛之。于是使师涓作朝歌北鄙之音，北里之舞，靡靡之乐。造鹿台，为琼室玉门，台广三里，高千尺，七年乃成。厚赋敛以实鹿台之财，盈钜桥之粟。益收狗马、奇物，充牣宫室。益广沙丘苑台。大聚乐戏于沙丘，以酒为池，悬肉为林，男女裸相逐其间，宫中九市，为长夜之饮。诸侯有叛者，妲己以为罚轻诛薄，故威不立。乃重为刑辟，为熨斗以火烧热，使人举之，手烂。更为铜柱，以膏涂之，加于炭火之上，使有罪者缘之，足滑坠火中，与妲己观之，大乐，名曰炮烙之刑。天下颤怨。

纲　丁巳，十有一祀，醢九侯。鄂侯谏，脯之。囚西伯于羑里。

纪　纣以西伯昌、九侯、鄂侯为三公。九侯有女入之纣；女不喜淫，纣怒杀之，而醢九侯。鄂侯争之强，辩之疾，并脯鄂侯。又剖孕妇视其胎，斮朝涉之胫，视其髓。西伯闻之窃叹；崇侯虎知之以告纣，纣乃囚西伯于羑里。

纲　戊午，十有二祀，周西伯演易于羑里。

纲　己未，十有三祀，释西伯。西伯因献洛西之地，请除炮烙之刑，从之。遂赐西伯弓矢钺，使得专征伐。

纪　西伯之臣散宜生、闳夭之徒患之，乃求有莘氏美女、骊戎之文马、有熊之九驷及奇怪之物，因殷嬖臣费仲而献之。纣大悦曰：“此一物足以释西伯，况其多乎！”乃赦西伯。西伯因献洛西之地，请除炮烙之刑。纣大喜，许之，赐之弓矢钺，使专征伐。

纲　庚申，十有四祀，虞、芮质成于周。

纪　虞、芮之君相与争田，久而不平，乃相与朝周。入其境，耕者让畔，行者让路。入其邑，男女异路，班白者不提挈。入其庙，士让为大夫，大夫让为卿。二国之君感而相谓曰：“我等小人，不可以履君子之庭！”乃相让，以其所争之田为闲田而退。天下闻之而归者，四十余国。

纲　辛酉，十有五祀，周西伯得吕尚，立为师。

纪　吕尚者，其先祖尝为四岳，佐禹平水土，虞、夏之际封于吕，姓姜氏，尚其苗裔也。西伯将出猎，卜之曰：“非龙，非彲，非熊，非罴，非虎，非貔，所获霸王之辅。”果遇吕尚于渭水之阳，与语，大悦。曰：“自吾先公太公曰：‘当有圣人适周，周因以兴。’子真是耶！吾太公望子久矣！”故号之曰“太公望”，载与俱归，立为师，谓之“师尚父”。

纲　乙丑，十有九祀，西伯伐崇，因作丰邑，徙都之。

纲　周西伯立灵台。

纲　丙寅，二十祀，周西伯昌薨。世子发嗣。

纪　西伯寝疾，谓世子曰：“见善勿怠，时至勿疑，去非勿处：此三者，道之所以止也。”世子再拜受教。西伯薨，葬于毕。

纲　丁卯，二十有一祀。

纲　癸酉，二十有七祀，周西伯发生元子诵。

纪　西伯纳吕尚之女曰邑姜，邑姜贤，立未尝倚，坐未尝倨，怒未尝厉，是年生子诵。

纲　丁丑，三十有一祀，周西伯东观兵，戡黎。

纪　西伯上祭于毕。东观兵于盟津。渡河中流，白鱼跃入王舟中，王俯取以祭。既渡，有火自上复于下，至于王屋，流为乌，其色赤，其声魄。是时诸侯皆畔殷归周，不期而会盟津者八百。皆曰：“纣可伐矣！”王曰：“汝未知天命，未可也。”乃引师还。

黎为不道，西伯举兵伐之。既戡黎，祖伊恐，奔告于王。王曰：“我生不有命在天！”弗听。

纲　戊寅，三十有二祀，微子谏，不听，去之。箕子谏，被囚，因佯狂为奴。比干固争，死之。

纪　纣有贤臣梅伯，性忠直，数谏诤；纣怒，杀而醢之。有雷开者，阿佞进谀言；纣赐金玉而封之，赏以夏田。微子数谏不听，遂去。箕子谏，亦不听。人或曰：“可以去矣！”箕子曰：“为人臣谏不听而去，是彰君之恶而自说于民，吾不忍为也！”乃被发佯狂而为奴，遂隐而鼓琴以自悲，传之曰箕子操。比干极谏，陈先王艰难，天命不易，国家将亡之明征，请王洗心易行；伏于象魏之门。纣大怒曰：“比干自以为圣人，吾闻圣人之心有七窍。”遂剖视之。

纲　商亡。

右商二十八主，计六百四十四年。

周纪

武王

纲　己卯，周武王十有三年，冬一月癸巳，周王发帅师会诸侯伐商，告于皇天后土、所过名山大川。

纪　王闻纣暴虐滋甚，杀王子比干，囚箕子，微子抱其祭器奔周，于是遍告诸侯曰：“殷有重罪，不可以不伐！”遂东伐纣。

纲　春正月，周王大会诸侯于孟津，誓师伐商。二月癸亥，周王陈师于商郊。甲子，商受帅其旅会战于牧野。

纲　商师溃，受反奔鹿台自燔死。王即位，国号周，复商旧政。

纪　纣闻武王来，亦发兵七十万人拒武王。武王使师尚父与百夫致师，以大卒驰纣师。纣师虽众，皆无战心，倒兵以战，以开武王。武王驰之，纣兵皆崩畔。纣反走，登鹿台之上，衣珠玉，自燔而死。武王斩妲己。于是封比干之墓，表商容之闾，发钜桥之粟，散鹿台之财，归顷宫之女。殷人咸喜曰：“王之于仁人也，死者封其墓，况于生者乎？王之于贤人也，亡者表其闾，况于在者乎？王之于财也，聚者散之，况于复籍乎？王之于色也，在者归其父母，况于复征乎？”

纲　封纣子武庚为殷侯，使管叔、蔡叔、霍叔监殷。

纲　夏四月，王来自商，诸侯受命于周。

纪　诸侯尊王为天子，王始改正朔，以建子月为岁首，改祀曰年。色尚赤，服以冕。

归马华山之阳，放牛桃林之野，倒载干戈，包之虎皮，车甲衅而藏之府库，示天下不复用。

纲　大封建诸侯于天下。

纪　王追思元圣，封神农之后于焦，黄帝之后于祝，帝尧之后于蓟，帝舜之后于陈，大禹之后于杞。于是封功臣谋士，而师尚父为首，封于营丘，曰齐；封周公于曲阜，曰鲁；召公奭于北燕；毕公高于毕；叔鲜于管；叔度于蔡；叔振铎于曹；叔武于郕；叔虔于霍；康叔封于卫。兄弟之国十有五人，同姓者四十余人。班赐宗彝，分殷之器物于诸侯。

纲　祀于周庙，追王太王、王季、文王，因定谥法。

纪　祀于太庙，始定祀先之礼。讳名立谥，贱不诔贵，幼不诔长，惟天子称天以诔之，诸侯不得相诔。追王古公亶父曰太王，季历曰王季，文考曰文王。

纲　柴于上帝，望于山川，大告武成。

纲　王受丹书之戒，为铭以自警。

纪　王践阼三月，召士大夫而问焉，曰：“恶有藏之约，行之博，万世可以为子孙恒者乎？”师尚父对曰：“在丹书，有之曰：‘敬胜怠者吉，怠胜敬者灭，义胜欲者从，欲胜义者凶。’凡事不强则枉，弗敬则不正；枉者灭废，敬者万世。藏之约，行之博，可以为子孙恒者，此言之谓也。”王闻书之言，惕然恐惧，退而为戒，书于席之四端及几、鉴、盥盘、楹、杖、带、履屦、觞豆、户牖、剑、弓、矛，各为铭焉。

纲　王访道于箕子，箕子陈洪范。

纪　王克殷，释箕子之囚，访问以天道，箕子以洪范陈之，乃封于朝鲜而不臣。

纲　殷故臣伯夷、叔齐去周，隐于首阳山，不食而死。

纪　伯夷、叔齐，孤竹君之二子也。父欲立叔齐；及父卒，叔齐逊伯夷。伯夷曰：“父命也。”遂逃去。叔齐亦不肯立而逃之，国人立其中子。及武王伐纣，夷、齐乃相与叩马陈君臣以谏。左右欲兵之，太公曰：“此义人也！”扶而去之。武王已平殷乱，天下宗周，而夷、齐耻之，隐于首阳山，义不食周粟，采薇而食之。及饿且死，作歌曰：“登彼西山兮，采其薇矣，以暴易暴兮，不知其非矣。神农、虞、夏忽焉没兮，我安适归矣？吁嗟徂兮，命之衰矣！”遂饿死于首阳山。

纲　立彻法。

纲　迁都于镐。

纲　建学养老。作大武乐。

纲　肃慎氏来贡。

纪　时九夷、八蛮，各以方物来贡。肃慎氏贡楛矢、石砮，其长尺有咫。王欲昭令德之致远，铭其括曰“肃慎氏之贡矢”。

纲　庚辰，十有四年，西旅献獒，召公奭作书戒王。

纪　西旅底贡厥獒，召公以獒非常贡，易启人主异好，不可以示诸侯，乃作书名曰旅獒，用训于王。

纲　王有疾，周公旦祝告三后，求以身代王。

纪　武王有疾，周公以王室未安，殷民未服，根本易摇，故请命太王、王季、文王，欲以身代王死。史录其册祝之文，藏于金縢之匮。王翼日乃瘳。

纲　辛巳，十有五年，春，巡狩方岳，祀百神，朝诸侯。

纲　壬午，十有六年，夏，箕子来朝。

纪　箕子朝周，过故殷墟，伤宫室毁圮，禾黍生焉，欲哭不可，欲泣则为近妇人，故作麦秀之歌曰：“麦秀渐渐兮，禾黍油油兮，彼狡童兮，不与我好兮！”殷之遗民闻之，莫不流涕。

纲　乙酉，十有九年，冬十有二月，王崩，世子诵践位。周公旦位冢宰，正百工。

周纪

成王

纲　丙戌，周成王元年，周公旦相王，践阼而治。

纪　成王幼，不能涖阼，周公摄政，践阼而治，南面负扆，以朝诸侯。

抗世子法于伯禽，欲令成王之知父子、君臣、长幼之道也。成王有过，则挞伯禽，所以示成王世子之道也。

纲　周公旦作诰以告召公奭。

纪　时召公为三公，自陕以西召公主之，自陕以东周公主之。成王既幼，周公摄政，当国。召公疑之，周公作君奭，于是召公乃说。

纲　夏六月，葬武王于毕。

纲　王冠。

纪　既葬武王，冠成王，而朝于祖以见诸侯。周公命祝雍作颂，曰：“祝王辞达而已，勿多也。”祝雍辞曰：“使王近于民，远于佞，啬于时，惠于财，亲贤而任能。”其颂曰：“令月吉日，王始加元服，去王幼志服衮职。钦若昊天，六合是式，率尔祖考，永永无极！”

纲　命周公元子伯禽代就封于鲁。

纪　伯禽就封于鲁，周公谓伯禽曰：“我文王之子，武王之弟，今王之叔父，吾于天下不贱矣。然我一沐三握发，一饭三吐哺，起以待士，犹恐失天下之贤人。子之鲁，慎无以国骄人！”

纲　管叔及蔡叔、霍叔流言，周公居东。

纪　管叔及其群弟流言于国曰：“公将不利于孺子！”王疑周公，周公乃避位居东，取易之三百八十四爻，各系以辞。

纲　丁亥，二年，王听政。周公居东，罪人斯得。

纲　戊子，三年，周公居东，作诗以贻王，名之曰鸱鸮。

纲　秋，大雷风。王迎周公于东，出郊，雨，反风。

纪　秋，大熟，未获，天大雷电以风，禾尽偃，大木斯拔。王大恐，与大夫尽弁，以启金縢之匮，见周公请代武王之事，执书以泣。乃出郊迎周公，天乃雨，反风，禾尽起，岁则大熟。

纲　管叔及蔡叔、霍叔与武庚叛，奄、淮夷、徐戎皆叛。

纪　成王既迎周公归，三叔惧，遂与武庚及淮夷等叛。

纲　命周公东征，周公作大诰于天下。

纲　鲁侯伯禽帅师伐淮夷、徐戎。

纲　讨武庚诛之，封微子启于宋，以绍殷后。

纲　致辟管叔于商，囚蔡叔于郭邻，降霍叔于庶人。遂定奄及淮夷，东土以宁。

纲　周公东征凯还，作诗以劳士卒。

纪　己丑，四年，王免丧，朝先王庙，延访于群臣。

周公归政于王，王中立听政，而四圣维之。周公常立于前，导天子以道；太公常立于左，辅天子之意；召公常立于右，拂天子之过；史佚常立于后，承天子之遗忘：是以虑无失计而举无过事。

纲　辛卯，六年，董正百官，制礼乐。

纪　周公相成王，六卿制礼、作乐、颁量，天下大治。

纲　越裳氏来朝。

纪　交趾南有越裳氏，重三译而来献白雉。周公曰：“德泽不加，君子不飨其贽。政令不施，君子不臣其人。”译曰：“吾国之黄耇曰：‘天无烈风淫雨，海不扬波，三年矣，意中国有圣人乎？’于是来朝。”周公致荐于宗庙。使者迷其归路，周公锡以车五乘，皆为指南之制，使者载之，由扶南、林邑海际，期年而至其国，故指南车常为先导，示服远人以正四方。

纲　壬辰，七年，春二月，王命太保召公相宅。三月，周公至洛，兴工营筑。王至新邑，命周公留后治洛。

纪　初，武王作邑于镐京，谓之宗周，是为西都。将营成周，居于洛邑，而未果。至是王欲如武王之志，定鼎于郏鄏，卜曰：“传世三十，历年七百。”二月，使召公先相宅。三月，周公至洛，兴工营筑，谓之王城，是为东都。曰：“此天下之中，四方入贡道里均也。”周公又营成周。王至洛邑，迁殷顽民于成周，留周公治洛，王复还归西都。

纲　设南郊，建明堂，立大社。

纲　癸巳，八年，周公分正东都。

纲　王命蔡仲复封之蔡。

纪　蔡仲，蔡叔之子也。叔没，周公以仲贤，命诸成王，复封之蔡。

纲　甲午，九年，封弟叔虞为唐侯。

纪　王与叔虞戏，削桐叶为珪以与叔虞曰：“以此封若。”史佚因请择日立叔虞。王曰：“吾与之戏耳。”史佚曰：“天子无戏言，言则史书之，礼成之，乐歌之。”于是遂封叔虞于唐，故曰唐叔虞。

纲　丙申，十有一年，周公在丰，作无逸以戒王。

纲　周公薨于丰，葬周文公于毕。

纪　周公在丰，病将殁，曰：“必葬我成周，以明吾不敢离王。”周公既卒，成王亦让，葬周公于毕，从文王，以明其不敢臣周公也。

成王以周公有勋劳于天下，赐鲁公世世祀周公以天子之礼乐。是以季夏六月，以禘礼祀周公于太庙，以文王为所出之帝，而周公配之。

纲　命君陈分正东郊成周。

纪　周公既没，命君陈分正东郊成周。

纲　丁酉，十有二年，巡狩，朝诸侯于方岳，因行黜陟之典。

纲　戊戌，十有三年，作九府圜法。

纪　初，唐、虞、夏、商之世，币金有三品，至是太公望乃立九府圜法。钱圆函方，轻重以铢，通九府之用。布帛广二尺二寸为幅，长四丈为匹。

纲　壬戌，三十有七年，夏四月，王命太保奭及群臣受顾命。

纲　王崩，太子钊即位。

康王

纲　癸亥，周康王元年，遍告诸侯朝于酆宫。

纪　诸侯来朝，王作康诰遍告之，宣示文、武之功业，乃朝见诸侯于酆宫，由是诸侯率服。

纲　甲戌，十有二年，夏六月，命毕公保厘东郊。

纲　戊子，二十有六年，太保召公奭薨。

纪　初，召公治西方，甚得民和。有司请召民，召公曰：“不劳一身而劳百姓，非吾先君文王之志也。”乃巡行乡邑，听断于棠树之下。至是卒，人思其政，不忍伐棠树，作甘棠之诗歌咏之。

纲　王崩，子瑕践位。

纪　成、康之际，天下安宁，刑错四十年不用。

昭王

纲　己丑，周昭王元年。

纲　壬寅，十有四年，鲁侯弟，弑其君幽公而自立。

纲　己卯，五十有一年，有光五色贯紫微。井水溢。王巡狩至汉，崩，子满践位。

纪　时周道渐衰，王南巡狩，反济汉，汉滨之人以胶船进王，至中流，胶液船解，王及祭公皆溺死。

穆王

纲　庚辰，周穆王元年。

纲　壬午，三年，命君牙为大司徒，伯冏为太仆正。

纲　丙申，十有七年，王西征。徐戎作乱，王归征徐戎，克之。

纪　有造父者，以善御幸于王，得八骏马，西巡狩，乐而忘反。

徐子，嬴姓，地方五百里。行仁义，得朱弓矢，自以为天瑞，乃称偃王，四方诸侯朝于徐者三十六国。王闻徐子僭号，造父为御，长驱而归以救乱。与楚连谋伐徐。徐子不忍斗其民，北走彭城，百姓随之以万数。徐子将死曰：“吾赖于文德，而不明武备，故至此！”王乃以赵城封造父，其族由此为赵氏。

纲　甲寅，三十有五年，征犬戎。

纪　王将征犬戎；祭公谋父谏曰：“不可！先王耀德不观兵。夫兵，戢而时动，动则威；观则玩，玩则无震。是故，先王之制：邦内甸服，邦外侯服，侯卫宾服，蛮夷要服，戎翟荒服。甸服者祭，侯服者祀，宾服者享，要服者贡，荒服者王。日祭，月祀，时享，岁贡，终王。先王之训也，不祭、不祀、不享、不贡、不王，于是乎有刑罚之辟，有攻伐之兵，有征讨之备，有威让之令，有文告之辞；布令、陈辞而又不至，则又增修于德，无勤民于远。是以近无不听，远无不服。今犬戎氏以其职来王，而必以不享征之，且观之兵，其无乃废先王之训，而王几顿乎？”王不听，遂征之，得四白狼、四白鹿以归。自是荒服者不至。

纲　己巳，五十年，作吕刑诰四方。

纲　甲戌，五十有五年，王崩于祗宫，子繄扈践位。

纪　初，穆王欲肆其心，周行天下，将皆必有车辙马迹焉。祭公谋父作祈招之诗以止王心，其诗曰：“祈招之愔愔，式昭德音，思我王度，式如玉，式如金。形民之力，而无醉饱之心！”王以是获没于祗宫。

共王

纲　乙亥，周共王元年。

纲　丁丑，三年，王游于泾上。

纪　王游于泾上，密康公从，有三女奔之。其母曰：“必致之于王。夫兽三为群，人三为众，女三为粲。粲，美物也，汝何德以堪之？王犹不堪，况尔小丑乎！小丑备物，终必亡！”康公私而不献。一年，王灭密。

纲　丙戌，十有二年，王崩，子囏践位。

懿王

纲　丁亥，周懿王元年，徙都于槐里。

纲　戊子，二年，王室衰微，诗人作刺。

纲　辛亥，二十有五年，王崩，共王之弟辟方立。

孝王

纲　壬子，周孝王元年。

纲　甲子，十有三年，封非子为附庸，邑之秦。

纪　恶来革之后有非子者，好马，善养息之。王命主马汧、渭之间，马大蕃息。王封为附庸之君，邑于秦，使续伯翳后。

纲　大雨雹，牛马死，江、汉冰。

纲　丙寅，十有五年，王崩，诸侯复立懿王太子燮。

夷王

纲　丁卯，周夷王元年，天子始下堂见诸侯，觐礼废。

纲　己巳，三年，命虢公伐太原之戎。

纪　时荒服不至，命虢公帅六师以伐太原之戎，至俞泉，获马千匹。

纲　甲戌，八年，楚子熊渠伐庸、扬粤，至于鄂。

纲　壬午，十有六年，王崩，子胡践位。

纲　杀齐侯不辰，立其弟静。王暴虐，诗人作刺。

厉王

纲　癸未，周厉王元年，楚子自去其僭号。

纲　癸巳，十有一年，淮夷入寇，命虢仲帅师征之。

纲　辛丑，十有九年，齐公子山弑其君胡公而自立。

纲　齐侯徙治临淄。

纲　壬子，三十年，以荣夷公为卿士。

纪　王好利，近荣夷公，大夫芮良夫谏曰：“荣公好专利而不知大难。夫利，百物之所生也，天地之所载也，而或专之，其害多矣。夫王人者，将导利而布之上下者也，使神人百物无不得其极，犹日怵惕惧怨之来也。今独专利，其可乎？匹夫专利，犹谓之盗，王而行之，其归鲜矣。荣公若用，周必败！”王不听，卒以荣公为卿士，诸侯不享。

纲　乙卯，三十有三年，使人监谤，杀言者。

纪　厉王虐，国人谤王。召公告曰：“民不堪命矣！”王怒，得卫巫，使监谤者；以告，则杀之。国人莫敢言，道路以目。王喜，告召公曰：“吾能弭谤矣。”召公曰：“是障之也！防民之口，甚于防川。川壅而溃，伤人必多，民亦如之。是故，为川者决之使导，为民者宣之使言。夫民虑之于心而宣之于口，成而行之，胡可壅也？若壅其口，其与能几何！”王弗听，于是国人莫敢出言。

纲　丙辰，三十有四年，召公作诗讽王。

纲　凡伯作诗，切责僚友，因以讽王。

纲　丁巳，三十有五年，王暴虐滋甚，芮伯作诗刺之。

纲　国人作诗刺王。

纲　己未，三十有七年，国人叛，王出居彘。太子靖匿于召公家。

纪　王心戾虐，万民弗忍，乃相与叛，袭王；王出奔于彘。太子靖匿于召公之家，国人乃围之。召公曰：“昔吾骤谏王，王不从，以及此难也。今杀王太子，王其以我为雠而怼怒乎？夫事君者，险而不怼，怨而不怒，况事王乎！”乃以其子代王太子，太子竟得脱。

纲　庚申，三十有八年，春，王在彘，召公、周公行政，号共和。

纪　召公、周公二相，以太子靖幼，相与和协，共理国事，号曰“共和”。

纲　癸酉，五十有一年，王死于彘。周公、召公奉太子靖即位。

宣王

纲　甲戌，周宣王元年，周公、召公辅政。

纪　周公、召公辅王修政，法文、武、成、康之遗风，任申伯、仲山甫、张仲，诸侯复宗周。

纲　命秦仲为大夫，讨西戎。

纲　命尹吉甫帅师北伐狁。

纲　乙亥，二年，旱。

纲　命方叔将兵南征荆蛮。

纲　遣召穆公虎帅师伐淮南之夷。

纲　王自将亲征淮北徐夷。

纲　己卯，六年，大旱，王侧身修行。

纪　宣王承厉王之烈，内有拨乱之志，遇灾而惧，侧身修行，欲消去之。天下喜于王化复行，百姓见忧，故仍叔作诗以美之。

纲　乙酉，十有二年，鲁侯来朝，以其二子括、戏见王，王命戏为鲁世子。

纲　王不藉千亩。

纪　王不藉千亩。虢文公谏曰：“夫民之大事在农，上帝之粢盛于是乎出，民之蕃庶于是乎生，事之共给于是乎在，和协辑睦于是乎兴，财用蕃殖于是乎始，敦庬纯固于是乎成。是故，稷为大官，惟农是务，无有求利于其官以干农功。三时务农，而一时讲武，故征则有威，守则有财。若是则能媚于神而和于民，享祀时至而布施优裕也。今天子欲修先王之绪而弃其大功，匮神乏祀而困民之财，将何以求福用民？”王弗听。

纲　乙未，二十有二年，王后姜氏脱簪珥谏王，王勤政中兴。

纪　王尝晏起，姜后脱簪珥待罪于永巷，使其傅母通言于王曰：“妾不才，至使君王乐色而忘德，失礼而晏朝。夫苟乐色必好奢，好奢必穷乐。穷乐者乱之所兴也，原乱之兴自婢子始，敢请罪！”王曰：“寡人不德，实自生过，非夫人之罪也。”自是勤于政事，早朝晏罢，卒成中兴之名。

纲　癸卯，三十年，有马化为人。

纪　时有马化为人，有兔舞于镐京。

纲　壬子，三十有九年，伐姜戎，战于千亩，王师败绩。

纲　癸丑，四十年，料民于太原。

纪　王既丧南国之师，乃料民于太原。仲山甫谏曰：“民不可料也！夫古者不料民而知其多少，司民协孤终，司商协民姓，司徒协旅，司寇协奸，牧协职，工协革，场协入，廪协出。是则少多死生出入往来者，皆可知也。于是又审之以事，王治农于藉，搜于农隙，耨获亦于藉，狝于既烝，狩于毕时。是皆习民数者也，又何料焉？且无故而料民，天所恶也，害于政而妨于后嗣！”王弗听。

纲　丙辰，四十有三年，杀大夫杜伯；左儒争，死之。

纪　王将杀杜伯而非其罪，伯之友左儒争之于王，九复之而王不许。王曰：“汝别君而异友也。”儒曰：“君道友逆，则顺君以诛友；友道君逆，则顺友以违君。”王怒曰：“易而言则生，不易则死！”儒曰：“士不枉义以从死，不易言以求生。臣能明君之过，以正杜伯之无罪。”王杀杜伯，左儒死之。

纲　己未，四十有六年，王崩，太子涅立。

幽王

纲　庚申，周幽王元年。

纲　壬戌，三年，王嬖宠褒氏。

纪　初，褒人有罪，请入女子于王以赎罪，是为褒姒。幽王三年，之后宫，见而爱之，生子伯服。

纲　西周三川皆震。泾、渭、洛竭，岐山崩。

纪　西周泾、渭、洛三川皆震。伯阳父曰：“周将亡矣！夫天地之气不失其序，若过其序，民乱之也。阳伏而不能出，阴迫而不能烝，于是有地震。今三川实震，是阳失其所而镇阴也。阳失而在阴，川源必塞。源塞，国必亡。夫水土演而民用足也；土无所演，民乏财用，不亡何待！昔伊、洛竭而夏亡，河竭而商亡。今周德若二代之季矣，其川源又塞，塞必竭。夫国必依山川；山崩、川竭，亡之征也。川竭山必崩，若国亡，不过十年，数之纪也。夫天之所弃，不过其纪。”是岁也，三川皆竭，岐山崩。十一年幽王乃灭，周乃东迁。

纲　癸亥，四年，卫侯和作诗悔过，因以讽王。

纲　群臣作诗刺谗，因以讽王。

纲　诗人伤时之乱，征役不息，作诗以刺时政。

纲　乙丑，六年，冬十月朔，日有食之。

纲　丙寅，七年，用尹氏，家父作诗刺之。

纲　丁卯，八年，以郑伯友为司徒。

纲　戊辰，九年，夏六月，陨霜。

纲　王废申后及太子宜臼，以褒姒为后，其子伯服为太子。宜臼奔申。

纪　王废申后及太子宜臼，宜臼奔申。太史伯阳曰：“祸成矣，无可奈何！”

褒姒不好笑。王欲其笑，万方，故不笑。王与诸侯约，有寇至举烽火为信，则举兵来援。王欲褒姒笑，乃无故举火，诸侯至而无寇，褒姒大笑。褒姒好闻裂缯声，王发缯裂之以适其意。虢石父为人佞，善谀，好利，王以为卿，用事，国人皆怨。

纲　庚午，十有一年，伐申。申侯与犬戎入寇，戎弑王于骊山下，郑伯友死之。晋、卫、秦以兵来援，平戎，与郑世子掘突，共立故太子宜臼。

纪　王欲杀故太子宜臼，求之于申。申侯弗予，王伐之。申侯与鄫人召西夷犬戎伐王。王举烽火征兵，兵莫至；犬戎遂杀王于骊山下，虏褒姒，并杀郑桓公，尽取周宝赂而去。晋文侯、卫武公、秦襄公将兵救周，平戎，与郑世子掘突即申国共立故太子宜臼，是为平王，而西周遂亡。

平王

纲　辛未，周平王元年，迁都于东都洛邑。

纪　平王立，东迁于洛邑，避戎寇也。是时周室衰微，诸侯强并弱，齐、楚、秦、晋始大，政由方伯。

纲　命秦襄为诸侯，赐以岐、丰之地。

纪　王东徙洛邑，秦襄公以兵送王。王封襄公为诸侯，赐之岐、丰之地。襄公于是始国，而与东诸侯通使聘享之礼。

纲　命卫侯和为公，锡晋侯仇命。

纲　秦祀上帝于西畤。

纲　癸酉，三年，以郑掘突为司徒。

纲　己卯，九年，秦东徙汧、渭之会。

纲　癸未，十有三年，卫武公薨，子扬嗣。

纪　初，武公年九十有五，犹箴儆于国，曰：“自卿以下，至于师长士，苟在朝者，无谓我老耄而舍我，必交戒训导我。在舆有旅贲之规，位宁有官师之典，倚几有诵训之谏，居寝有暬御之箴，临事有瞽史之道，宴居有师工之诵。史不失书，矇不失诵，以训御之。”于是乎作懿戒以自警。及其没也，谓之叡圣武公。

纲　乙酉，十有五年，秦作鄜畤。

纪　秦文公梦黄蛇自天下属地，其口止于鄜衍。文公问史敦，敦曰：“此上帝之征，君其祠之。”于是作鄜畤，用三牲郊祭白帝焉。

纲　己丑，十有九年，遣畿内之民戍申。

纲　辛卯，二十有一年，秦伯大败戎师，收岐西之地。自岐以东归于王。

纲　壬辰，二十有二年，王室衰微，诸侯背叛。

纲　甲午，二十有四年，宗周宫室圮，诗人作黍离。

纲　秦初有三族之罪。

纲　丙申，二十有六年，晋侯封其叔父成师于曲沃。

纲　戊午，四十有八年，鲁初请郊庙之礼。

纪　鲁惠公使宰让请郊庙之礼于天子，王使史角往鲁，公止之，其后在鲁，于是有墨翟之学。鲁之用郊始于此。

纲　鲁惠公薨，国人立其子息姑。

纲　己未，四十有九年，春王正月。

纪　是时天子微弱，诸侯放恣，赏罚不行。故孔子因鲁史修春秋，以寓王法，托始于此年，首书“春王正月”。

纲　秋七月，王使宰咺锡鲁惠公仲子之赗。

纲　辛酉，五十有一年，春二月己巳，日有食之。

纲　三月，王崩，孙林践位。

纲　秋，武氏如鲁求赙。

纲　郑祭足帅师入寇。

纪　郑武公、庄公为平王卿士，王贰于虢，郑伯怨王，王曰：“无之。”故周、郑交质，王子狐为质于郑，郑公子忽为质于周。王崩，周人将畀虢公政。夏四月，郑祭足帅师取温之麦；秋，又取成周之禾。

桓王

纲　壬戌，周桓王元年，春二月，卫州吁弑其君桓公而自立。

纲　丙寅，五年，春三月，郑伯使宛归祊田于鲁。

纲　己巳，八年，冬十一月，鲁公子轨弑其君隐公而自立。

纪　羽父请杀桓公，将以求太宰。隐公曰：“为其少故也，吾将授之矣。使营莬裘，吾将老焉。”羽父惧，反谮公于桓公而请弑之。壬辰，羽父使贼弑公于氏，立桓公。

纲　庚午，九年，春三月，郑伯以璧假鲁许田。

纪　桓公即位，修好于郑。郑人请复祀周公，卒易祊田。公许之，郑伯以璧假许田，为周公祊故也。

纲　甲戌，十有三年，秋，蔡人、卫人、陈人从王伐郑。

纪　初，王夺郑伯政，郑伯不朝。王以诸侯伐郑，郑伯御之，战于葛。蔡、卫、陈皆奔，王卒大败。祝聃射王中肩，王亦能军，祝聃请从之。郑伯曰：“君子不欲多上人，况敢陵天子乎？苟自救也，社稷无陨多矣！”郑伯使祭足劳王，且问左右。

纲　甲申，二十有三年，春二月，王使家父如鲁求车。

纲　三月，王崩，子佗践位。

庄王

纲　乙酉，周庄王元年。

纲　丁亥，三年，春正月，鲁侯会齐侯于泺，鲁侯与夫人姜氏遂如齐。夏四月，齐侯杀鲁桓公，立其子同。

纪　鲁侯将有行，与姜氏如齐。申曰：“女有家，男有室，无相渎也，谓之有礼。易此必败。”公会齐侯于泺，遂及文姜如齐，齐侯通焉。公谪之，以告。夏，享公，使公子彭生乘公，公薨于车。齐人立其子同。

纲　秋，周公黑肩谋弑王，伏诛。王子克奔燕。

纪　周公黑肩欲弑庄王而立王子克，辛伯告王，遂与王杀周公。王子克奔燕。初，子仪有宠于桓王，王属诸周公。辛伯谏曰：“并后匹嫡，两政耦国，乱之本也！”周公弗从，故及。

纲　戊子，四年，夏，单伯送王姬。秋，鲁筑王姬之馆于外。冬，王使荣叔如鲁，锡桓公命，王姬归于齐。

纲　甲午，十年，夏四月，辛卯夜，恒星不见。夜中，星陨如雨。

纲　乙未，十有一年，冬十一月，齐无知弑其君诸儿。

纪　僖公之母弟曰夷仲年，生公孙无知，有宠于僖公，襄公绌之。公使连称、管至父戍葵丘；瓜时而往，曰“及瓜而代”。期戍，请代，弗许。二人遂因无知以作乱，弑襄公而立无知。初，襄公立，无常。鲍叔牙曰：“君使民慢，乱将作矣！”奉公子小白奔莒。乱作，管夷吾、召忽奉公子纠奔鲁。

纲　丙申，十有二年，春，齐人杀无知。鲁侯及齐大夫盟于蔇。

纲　夏，鲁侯伐齐纳纠。齐小白入于齐。

纲　秋八月，鲁及齐师战于乾时，鲁师败绩。

纲　九月，齐公子小白立。齐人取子纠于鲁杀之。

纪　鲍叔帅师言于鲁曰：“子纠，亲也，请君讨之。管、召，雠也，请受而甘心焉。”乃杀子纠于生窦。召忽死之；管仲请囚。

纲　齐侯以管夷吾为相。

纪　初，桓公自莒反于齐，使鲍叔为宰，辞曰：“君加惠于臣，使不冻馁，则君之赐也，若必治国家，则非臣之所能也，其管夷吾乎！臣所不若夷吾者五：宽惠柔民，弗若也；治国家不失其柄，弗若也；忠信可结于百姓，弗若也；制礼义可法于四方，弗若也；执枹鼓立于军门，使百姓加勇焉，弗若也。”桓公曰：“夫管夷吾射寡人中钩，是以滨于死。”鲍叔曰：“夫为其君动也，君若宥而反之，夫犹是也。”桓公于是请诸鲁。庄公以问施伯，对曰：“此非欲戮之也，欲用其政也。夫管子天下之才也，所在之国，则必得志于天下。令彼在齐，则必长为鲁忧矣！请杀而以其尸授之。”庄公弗听，使束缚以予齐使。比至，桓公亲逆于郊，解其缚而与之坐，问焉。公曰：“成民之事若何？”对曰：“四民者勿使杂处，杂处则其言哤，其事易。昔圣王之处士也，使就闲燕；处工，就官府；处商，就市井；处农，就田野。少而习焉，其心安焉，不见异物而迁焉。是故其父兄之教不肃而成，其子弟之学不劳而能。”公曰：“定民之居若何？”对曰：“制国以为二十一乡，工、商之乡六，士、农之乡十五。公帅十一乡焉，国子帅五乡焉，高子帅五乡焉。”公曰：“吾何以富国？”对曰：“唯官山、海为可耳。谨盐策与铁官之数，其余轻重准此而行，然则举臂胜事，无不服籍者。”公曰：“吾欲从事于诸侯，为之奈何？”对曰：“作内政而寄军令，于是制国。五家为轨，轨为之长；十轨为里，里置有司；四里为连，连为之长；十连为乡，乡有良人焉。以为军令，五家为轨，故五人为伍，轨长帅之。十轨为里，故五十人为小戎，里有司帅之。四里为连，故二百人为卒，连长帅之。十连为乡，故二千人为旅，乡良人帅之。五乡一帅，故万人为一军，五乡之帅帅之。春以獀振旅，秋以狝治兵。是故卒伍整于里，军旅整于郊。内教既成，令勿迁徙。伍之人，祭祀同福，死丧同恤，祸灾共之。人与人相畴，家与家相畴，世同居，少同游，故夜战声相闻，可以不乖；昼战目相视，可以相识。其欢欣足以相死，居同乐，行同和，死同哀，是故守则同固，战则同强。君有此士也三万人，以方行天下，以诛无道，以屏周室，天下大国之君莫之能御也！”桓公悦，于是任管仲为相，号曰“仲父”。

纲　丁酉，十有三年，春正月，鲁侯败齐师于长勺。

纪　齐师伐鲁，战于长勺。庄公将鼓之，曹刿曰：“未可。”齐人三鼓，刿曰：“可矣。”齐师败绩，公将驰之，刿曰：“未可。”下视其辙，登轼而望之，刿曰：“可矣。”遂逐齐师。既克，公问其故，对曰：“夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。”

纲　己亥，十有五年，冬十月，王崩，子胡齐践位。


周纪

釐王

纲　庚子，周釐王元年，春，齐侯、宋人、陈人、蔡人、邾人会于北杏。夏六月，齐人灭遂。

纪　会于北杏，以平宋乱。遂人不至，齐人灭遂而戍之。

纲　冬，鲁侯会齐侯盟于柯。

纪　齐桓公伐鲁，鲁将师败，鲁庄公请献遂邑以平。桓公许，与鲁（会）柯而盟。鲁将盟，曹沫以匕首劫桓公于坛上，曰：“反鲁之侵地！”桓公许之。已而曹沫去匕首，北面就臣位。桓公后悔，欲无与鲁地而杀曹沫。管仲曰：“许之而倍信杀之，愈一小快耳，而弃信于诸侯，失天下之援，不可！”于是与曹沫三败所亡地于鲁。诸侯闻之，皆信齐而欲附焉。

纲　辛丑，二年，冬，晋曲沃伯称灭晋，弑其君缗。

纲　癸卯，四年，冬十二月，王使虢公命曲沃伯以一军，为晋侯。

纲　甲辰，五年，春，王崩，子阆践位。

惠王

纲　乙巳，周惠王元年。

纲　丙午，二年，秋，五大夫以王子颓作乱。颓出奔温，复奔卫。卫人、燕人立颓。

纪　初，庄王爱少子子颓，欲立为太子而不克。至是大夫边伯等五人怨王，作乱，奉子颓以伐王。不克，出奔温，苏子奉子颓奔卫。卫师、燕师伐周，冬，立子颓。

纲　丁未，三年，春，郑伯执燕仲父。王处于栎。

纪　郑伯和王室不克，执燕仲父。夏，郑伯遂以王归，王处于栎。

纲　戊申，四年，春，虢公、郑伯胥命于弭，奉王归于王城，杀子颓及五大夫。王赐郑伯虎牢以东。

纲　己酉，五年，春，晋人伐骊戎，获骊姬以归。

纲　陈人杀其太子御寇，公子完与颛孙奔齐。

纪　陈厉公生子完，字敬仲。及宣公，有嬖姬生子款，欲立之，乃杀其太子御寇。御寇素爱厉公之子完，完惧祸及，于是与颛孙奔齐。齐侯使敬仲为卿，辞曰：“羁旅之臣，幸若获宥免于罪戾，君之惠也，敢辱高位以速官谤！请以死告！”使为工正。饮桓公酒，乐。公曰：“以火继之。”辞曰：“臣卜其昼，未卜其夜，不敢！”

纲　辛亥，七年，冬，郭亡。

纪　齐桓公之郭，问父老：“郭何故亡？”曰：“以其善善而恶恶。”公曰：“若子言，乃贤君也，何至于亡？”父老曰：“郭君善善不能用，恶恶不能去，所以亡也。”

纲　甲寅，十年，夏，王使召伯廖赐齐侯命。

纲　己未，十有五年，秋七月，鲁公子牙卒。八月，鲁庄公卒，子般立，冬十月，鲁庆父弑般，启方立。

纪　鲁庄公疾，问后于叔牙，对曰：“庆父材。”问于季友，对曰：“臣以死奉般！”公曰：“乡者牙曰‘庆父材’。”成季使以君命鸩叔牙，曰：“饮此，则有后于鲁国；不然，死且无后。”饮之卒，立叔孙氏。公薨，子般立。冬，庆父使圉人荦贼子般，成季奔陈，立闵公。

纲　公子庆父如齐。

纲　庚申，十有六年，春正月，齐人救邢。

纪　狄人伐邢，管仲言于齐侯曰：“戎狄豺狼，不可厌也，诸夏亲昵，不可弃也。宴安鸩毒，不可怀也。”齐人救邢。

纲　秋八月，鲁季子归于鲁。

纲　晋侯作二军。灭耿、霍、魏。为太子申生城曲沃。封赵夙于耿，毕万于魏。

纪　晋侯作二军。公将上军，太子申生将下军，赵夙御戎，毕万为右，以灭霍，灭耿，灭魏。还，为太子城曲沃；赐赵夙耿，赐毕万魏，以为大夫。士曰：“太子不得立矣！分之都城，而位以卿，先为之极，又焉得立！不如逃之，无使罪至！为吴太伯，不亦可乎，犹有令名，与其及也！”

纲　辛酉，十有七年，秋，鲁庆父弑其君闵公，季友以公子申如邾。哀姜、庆父皆出奔。

纲　冬，齐高子如鲁盟，鲁公子申入立。取庆父于莒，杀之。

纲　十二月，狄入卫，杀懿公。戴公立，卒，弟燬立。

纪　狄人伐卫。卫懿父好鹤，鹤有乘轩者。将战，国人受甲者皆曰：“使鹤！”战于荥泽，卫师败绩，杀懿公，卫众溃。济河，立戴公，以庐于曹。卒，齐人立其弟毁。文公大布之衣，大帛之冠，务材训农，通商惠工，敬教劝学，授方任能，元年革车三十乘，季年乃三百乘。

纲　壬戌，十有八年，春，齐师、宋师、曹师次于聂北，救邢。

纲　夏六月，邢迁于夷仪，齐师、宋师、曹师城邢。

纲　冬十月，鲁公子友帅师败莒师于郦，获莒挐。鲁侯赐季友汶阳之田及费。

纲　癸亥，十有九年，春正月，诸侯城楚丘以封卫。

纲　夏五月，虞师、晋师伐虢，灭下阳。

纪　晋荀息以屈产之乘与垂棘之璧假道于虞以伐虢，虞公许之。宫之奇谏不听，遂起师。夏，晋里克、荀息帅师会虞师伐虢，灭下阳。

纲　乙丑，二十有一年，春正月，齐侯、宋公、鲁侯、陈侯、卫侯、郑伯、许男、曹伯侵蔡；蔡溃，遂伐楚。次于陉。楚屈完来盟于师，盟于召陵。

纪　齐侯以诸侯之师侵蔡；蔡溃，遂伐楚。楚子使问师故。管仲对曰：“昔召康公命我先君太公曰：‘五侯九伯，女实征之，以夹辅周室！’尔贡包茅不入，王祭不共，无以缩酒，寡人是征！昭王南征而不复，寡人是问！”对曰：“贡之不入，罪也，敢不共给？明王之不复，君其问诸水滨！”师进，次于陉。楚子使屈完如师，师退，盟于召陵。

纲　丙寅，二十有二年，春，晋侯杀其世子申生。

纪　初，晋献公以骊姬为夫人，生奚齐，其娣生卓子。及将立奚齐，姬谓太子曰：“君梦齐姜，必速祭之。”太子祭于曲沃，归胙于公。公田，姬寘诸宫六日。公至，毒而献之。公祭之地，地坟。与犬，犬毙。与小臣，小臣亦毙。姬泣曰：“贼由太子！”太子奔新城，公杀其傅杜原款。或谓太子：“子辞，君必辨焉。”太子曰：“君非骊姬，居不安，食不饱。我辞，姬必有罪。君老矣，吾又不乐。”曰：“子其行乎？”太子曰：“君实不察其罪，被此名也。以出，人谁纳我！”缢于新城。姬遂谮二公子，曰：“皆知之。”重耳奔蒲，夷吾奔屈。

纲　夏，齐侯、宋公、鲁侯、陈侯、卫侯、郑伯、许男、曹伯，会王世子于首止。

纪　惠王以惠后故，将废太子郑而立王子带，故齐桓公帅诸侯会王世子，以定其位。

纲　秋九月，虞大夫百里奚奔秦。秦始得志于诸侯。

纲　冬十二月，晋人灭虢，虢公丑奔京师。遂灭虞，执虞公，归其职贡于王。

纲　己巳，二十有五年，冬十二月，二崩，太子郑践位。

襄王

纲　庚午，周襄王元年，宰周公会齐侯、鲁侯、宋子、卫侯、郑伯、许男、曹伯于葵丘。

纪　王使宰孔赐齐侯胙，使无下拜。对曰：“天威不违颜咫尺，小白余敢贪天子之命无下拜！恐陨越于下，以遗天子羞，敢不下拜！”下拜，登受。

纲　晋献公卒，奚齐立。冬，晋里克杀其君之子奚齐，荀息立奚齐之弟卓。里克弑其君卓及其大夫荀息。

纪　初，献公使荀息傅奚齐。公疾，召之曰：“以是藐诸孤，辱在大夫。其若之何？”对曰：“臣竭股肱之力，加之以忠贞。其济，君之灵也；不济，则以死继之。”冬十月，里克杀奚齐于次，书曰“杀其君之子”，未葬也。荀息将死之，人曰：“不如立卓子而辅之。”荀息立公子卓，以葬。十一月，里克杀公子卓于朝，荀息死之。

纲　辛未，二年，夏四月，周公忌父、王子党会秦师及齐隰朋，立晋公子夷吾为晋侯。

纲　壬申，三年，春，王使召武公、内史过赐晋侯命。

纪　晋侯受玉，惰。过归告王曰：“晋侯其无后乎？王赐之命，而惰于受瑞。先自弃也已，其何继之有！礼，国之干也。敬，礼之舆也。不敬则礼不行，礼不行则上下昏，何以长世？”

纲　癸酉，四年，秋，王子带奔齐。

纪　王子带以戎入寇，王讨之，王子带奔齐。齐侯使管夷吾平戎于王，王以上卿之礼飨之。辞曰：“臣，贱有司也，有天子之二守国、高在。若节春、秋，来承王命，何以礼焉！陪臣敢辞！”王曰：“舅氏，余嘉乃勋，应乃懿德，谓督不忘，往践乃职，无逆朕命！”管仲受下卿之礼而还。

纲　丙子，七年，冬，齐大夫管仲卒。

纪　仲病，桓公问：“群臣谁可相者？”仲曰：“知臣莫如君。”公曰：“易牙如何？”对曰：“杀子以适君，非人情，不可！”“开方如何？”曰：“倍亲以适君，非人情，难近！”“竖刁如何？”曰：“自宫以适君，非人情，难亲！”仲死而桓公不用其言，近用三子，三子专权。

纲　丁丑，八年，春正月，陨石于宋五；六鹢退飞过宋都。

纲　戊寅，九年，冬十二月，齐侯小白卒，五子争立。

纪　桓公卒，五公子各树党争立，遂相攻；以故宫中空，莫敢棺桓公。尸在床上六十七日，尸虫出于户。易牙立无亏，孝公奔宋。

纲　壬午，十有三年，秋，宋公、楚子、陈侯、蔡侯、郑伯、许男、曹伯会于盂，执宋公以伐宋。

纲　癸未，十有四年，夏，王召叔带于齐。

纲　冬十一月，宋公及楚人战于泓，宋师败绩。

纪　郑伯如楚，宋公伐郑，楚人伐宋以救郑，宋公及楚人战于泓。宋人既成列，楚人未既济，司马子鱼曰：“彼众我寡，请及其未既济击之。”公曰：“不可。”既济而未成列，又以告，公曰：“未可。”既陈而后击之，宋师败绩，公伤股，门官歼焉。国人皆咎公，公曰：“君子不重伤，不禽二毛。古之为军也，不以阻隘也；寡人虽亡国之余，不鼓不成列。”世笑以为宋襄之仁。

纲　甲申，十有五年，秋九月，晋惠公卒，子圉嗣。

纲　乙酉，十有六年，春正月，晋公子重耳入于晋。

纲　王使王子虎、内史兴锡晋侯命。

纲　晋侯赏从亡之臣。

纪　初，文公出奔，十九年而后反国。尝馁于曹，介子推割股以食之。及归，赏从亡者狐偃、赵衰、颠颉、魏犨而不及子推。子推之从者悬书宫门曰：“有龙矫矫，顷失其所。五蛇从之，周流天下。龙饥乏食，一蛇刲股。龙返于渊，安其壤土。四蛇入穴，皆有处所。一蛇无穴，号于中野。”公曰：“噫！寡人之过也！”使人求之不得，隐绵上山中。焚其山，子推死焉，后人为之寒食。文公环绵上田封之，号曰介山。

纲　秋，王废狄后。王子带以狄入寇，王出居于郑，告难于诸侯。

纲　丙戌，十有七年，夏四月，晋侯逆王入于王城，王赐之田。

纪　秦伯师于河上，将纳王。狐偃言于晋侯曰：“求诸侯莫如勤王。诸侯信之，且大义也。”晋侯辞秦师而下，右师围温，左师逆王。王入于王城。取叔带于温杀之。晋侯朝王，请隧。王弗许，曰：“王章也。未有代德，而有二王，亦叔父之所恶也。”乃赐以阳樊、温、原、茅之田。

冬，晋侯围原，命三日之粮，原不降。命去之，谍出曰：“原将降矣。”军吏请待之，公曰：“信，国之宝也，民之所庇也。得原失信，何以庇之？所亡滋多。”退一舍而原降。

纲　戊子，十有九年，冬，楚人、陈侯、蔡侯、郑伯、许男围宋。

纪　楚子及诸侯围宋，宋公孙固如晋告急。先轸曰：“报施救患，取威定霸，于是乎在矣。”狐偃曰：“楚始得曹而新昏于卫。若伐曹、卫，楚必救之，则宋免矣。”于是搜于被庐，作三军。谋元师，赵衰曰：“郤縠可。说礼、乐而敦诗、书。诗、书义之府也，礼、乐德之则也；德、义利之本也。”乃使郤縠将中军。

纲　己丑，二十年，春，晋侯侵曹。晋侯伐卫，楚人救卫。

纲　三月，晋侯入曹，执曹伯畀宋人。

纲　夏四月，晋侯、齐师、宋师、秦师及楚人战于城濮，楚师败绩。

纲　冬，王狩于河阳。

纪　诸侯会于温。晋侯召王，以诸侯见，且使王狩。仲尼曰：“以臣召君，不可以训！”故书曰“天王狩于河阳”。

纲　癸巳，二十有四年，冬，晋侯重耳卒，子嗣。

纲　甲午，二十有五年，春二月，秦人入滑。夏四月，晋人及姜戎败秦师于殽。

纲　冬十二月，鲁僖公卒，子兴嗣。

纲　丁酉，二十有八年，春，秦人伐晋。

纪　秦伯伐晋，济河焚舟，取王官及郊。晋人不出，遂自茅津济，封殽尸而还，遂霸西戎，用孟明也。

纲　庚子，三十有一年，夏，秦穆公卒，子嗣。

纪　穆公卒，葬雍。以子车氏之三子奄息、仲行、虎为殉，皆秦之良也，国人哀之，为之赋黄鸟。

纲　壬寅，三十有三年，秋八月，王崩，子壬臣践位。

顷王

纲　癸卯，周顷王元年，春，毛伯如鲁求金。二月，鲁叔孙得臣如京师。辛丑，葬襄王。

纲　丁未，五年，夏，邾文公卒，子貜且嗣。

纪　初，邾文公卜迁于绎，史曰：“利于民而不利于君。”邾子曰：“苟利于民，孤之利也。天生民而树之君，以利之也。”左右曰：“命可长也，君何弗为？”邾子曰：“命在养民。死之短长，时也。民苟利矣，迁也，吉莫如之。”遂迁于绎。五月，邾子卒，君子曰“知命”。

纲　戊申，六年，春，王崩，子班践位。

匡王

纲　己酉，周匡王元年，冬十一月，齐侯侵鲁西鄙，遂伐曹，入其郛。

纪　齐侯侵鲁，遂伐曹，入其郛，讨其朝鲁也。季文子曰：“齐侯其不免乎？己则无礼，而讨于有礼者。曰：‘女何故行礼！’礼以顺天，天之道也。己则反天，而又以讨人，难以免矣！”

纲　壬子，四年，春，鲁文公卒，子赤嗣。秋，鲁公子遂弑其君之子赤及公子视，立公子倭。

纲　甲寅，六年，秋九月，晋赵盾弑其君夷皋，迎襄公弟黑臀于周立之。

纪　初灵公不君，厚敛以雕墙；从台上弹人而观其避丸也。宰夫胹熊蹯不熟，杀之，寘诸畚，使妇人载以过朝。宣子骤谏，公患之，使麑贼之。晨往，寝门辟矣，盛服将朝，尚早，坐而假寐。麑退，叹而言曰：“不忘恭敬，民之主也。贼民之主，不忠；弃君之命，不信：有一于此，不如死也！”触槐而死。秋九月，晋侯饮赵盾酒，伏甲，将杀之，灵辄免之，遂自亡也。赵穿攻灵公于桃园，宣子未出境而复。太史书曰：“赵盾弑其君。”以示于朝。宣子曰：“不然。”对曰：“子为正卿，亡不越境，反不讨贼，非子而谁？”宣子曰：“呜呼，‘我之怀矣，自贻伊戚’，其我之谓矣！”

纲　冬十月，王崩，弟瑜立。

定王

纲　乙卯，周定王元年，春，楚子伐陆浑之戎，王使王孙满劳楚子。

纪　楚子伐陆浑之戎，遂至于雒，观兵于周疆。王使王孙满劳之，楚子问鼎之大小轻重焉。对曰：“在德不在鼎。昔夏之方有德也，铸鼎象物，用能协于上下，以承天休。德之休明，虽小，重也。其奸回昏乱，虽大，轻也。天祚明德，有所底止，周德虽衰，天命未改，鼎之轻重未可问也。”

纲　甲子，十年，春，楚子围郑。夏六月，晋荀林父帅师及楚子战于邲，晋师败绩。

纲　晋屠岸贾杀赵朔于下宫，灭其家。

纪　晋景公时，赵盾卒，子朔嗣。朔娶晋成公姊庄姬。屠岸贾始有宠于灵公，至景公三年，贾为司寇，乃治灵公之贼，遍告诸将曰：“盾虽不知，犹为贼首。以臣弑君，子孙在朝，何以惩罪！”遂攻赵氏于下宫；杀赵朔，灭其族。朔妻有遗腹，走公宫匿。既免身，生男。贾闻之，索于宫中。夫人置儿绔中，祝曰：“赵宗灭乎，若号；即不灭，若无声。”及索，儿无声。已脱，朔客公孙杵臼谓朔友程婴曰：“立孤与死孰难？”婴曰：“死易，立孤难耳。”杵臼曰：“子强为其难者；吾为其易者，请先死。”杵臼取他儿匿山中。婴出，谬曰：“与我千金，吾告赵氏孤处。”贾喜，乃使人随婴杀杵臼及儿。而赵氏真孤在，婴与俱匿山中，名曰武。

纲　丁卯，十有三年，秋，鲁初税亩。

纲　庚午，十有六年，冬十月，鲁宣公卒，子黑肱嗣。

纲　辛未，十有七年，春三月，鲁作丘甲。

纲　壬申，十有八年，夏四月，卫孙良夫帅师及齐战于新筑，卫师败绩。卫与新筑人曲县、繁缨。

纪　卫孙桓子帅师及齐师战于新筑，败绩。新筑人仲叔于奚救之，桓子是以免。卫赏之邑，请曲县、繁缨以朝，许之。孔子曰：“惜也，不如多与之邑。唯器与名，不可以假人；若以假人，与人政也。政亡，则国家从之。”

纲　六月，鲁季孙行父、臧孙许、叔孙侨如、公孙婴齐帅师会晋郤克、卫孙良夫、曹公子首及齐侯战于鞍，齐师败绩。

纲　乙亥，二十有一年，冬十一月，王崩，子夷践位。

简王

纲　丙子，周简王元年，夏四月，晋迁于新田。

纲　丁丑，二年，秋八月，吴入州来。

纪　初，楚之讨陈夏氏也，楚庄欲纳夏姬，申公巫臣谏止之。楚令尹子反欲取之，巫臣又谏，子反亦不敢取。夏姬，郑女也，楚庄使之归郑。及楚共即位，巫臣奉命聘齐，遂过郑取之以奔晋。子反以为卖己，遂族巫臣之家。巫臣怨楚，晋、楚世为仇敌。巫臣请于晋侯，乞通吴于晋，合力以牵制楚师。于是晋侯使巫臣聘吴，吴子寿梦说之，巫臣乃教吴车战，使之伐楚。八月，吴入州来，楚于是始疲于奔命。

纲　庚辰，五年，秋，晋程婴攻屠岸贾，灭其族，复赵氏。

纪　晋景公疾，韩厥言于晋侯曰：“成季之勋，宣孟之忠，而无后，为善者其惧矣！”景公因韩厥之众以胁诸将而见赵武。诸将乃曰：“昔下宫之难，屠岸贾矫命为之。今君有命立赵后，群臣之愿也。”于是召赵武、程婴，遍拜诸将；遂与攻屠岸贾，灭其族；复与武田邑如故。及赵武冠，成人，程婴乃辞诸大夫，谓武曰：“昔下宫之难，我非不能死，思立赵氏之后。今武既立，我将下报宣孟与公孙杵臼。”遂自杀。武服齐衰三年，为之祭邑，春、秋世祀勿绝。

纲　乙酉，十年，春三月，诸侯立曹公子臧，辞不受，奔宋。

纪　晋侯会诸侯于戚，讨曹成公也，执而归诸京师。诸侯将见子臧于王而立之，子臧辞曰：“‘圣达节，次守节，下失节。’为君，非吾节也。虽不能圣，敢失守乎！”遂逃奔宋。

纲　丙戌，十有一年，夏六月，晋侯及楚子、郑伯战于鄢陵。楚子、郑师败绩，楚杀其大夫公子侧。

纪　郑叛晋即楚，晋伐郑，楚救之。六月，晋、楚遇于鄢陵，诸将请从之，范文子独不欲战，曰：“唯圣人能内外无患。自非圣人，外宁必有内忧，盍释楚以为外惧乎？”栾书、郤至不从，遂战。大败楚师，射楚子中目。子反醉，不能见。楚子宵遁，子反自杀。

纲　丁亥，十有二年，冬，晋杀其大夫郤锜、郤犨、郤至。

纲　戊子，十有三年，春正月，晋杀其大夫胥童。庚申，晋栾书、中行偃弑其君州蒲，晋人逆公孙周于京师立之。

纪　晋范文子反自鄢陵，使其祝宗祈死，曰：“君骄侈而克敌，是天益其疾也，难将作矣！爱我者，惟祝我，使我速死，无及于难，范氏之福也。”六月，士燮卒。晋厉公侈，多外嬖。反自鄢陵，欲尽去群大夫而立其左右。胥童以胥克之废也，怨郤氏，而嬖于厉公。既杀三郤，胥童以甲劫栾书、中行偃于朝。公曰：“朝而杀三卿，余不忍益也！”公使胥童为卿。公游于匠丽氏，栾书、中行偃遂执公，杀胥童。正月庚申，使程滑弑厉公。晋荀、士鲂逆公孙周于京师而立之。悼公生十四年矣，而甚贤明，使魏相、士鲂、魏颉、赵武为卿，民无谤言，所以复霸也。

纲　秋八月，鲁成公卒，子午嗣。

纲　己丑，十有四年，秋九月，王崩，子泄心践位。

灵王

纲　庚寅，周灵王元年，冬，晋荀、齐崔杼、宋华元、鲁仲孙蔑、卫孙林父、曹人、邾人、滕人、薛人、小邾人会于戚，遂城虎牢。

纲　壬辰，三年，冬，晋大夫魏绛盟诸戎。

纪　无终子嘉父使孟乐如晋，因魏庄子纳虎豹之皮，以请和诸戎。晋侯曰：“戎、狄无亲，不如伐之。”魏绛曰：“和戎有五利焉：戎、狄荐居，贵货易土，土可贾焉，一也；边鄙不耸，民狎其野，穑人成功，二也；戎、狄事晋，四邻振动，诸侯畏怀，三也；以德绥戎，师徒不勤，甲兵不顿，四也；鉴于后羿，而用德度，远至迩安，五也。”公说，使绛盟诸戎。

纲　丁酉，八年，冬，晋侯、宋公、鲁侯、卫侯、曹伯、莒子、邾子、滕子、薛伯、杞伯、小邾子、齐世子光伐郑。十一月，同盟于戏。

纪　盟于戏，郑服也。晋侯归，谋所以息民。魏绛请施舍，输积聚以贷。自公以下，苟有积者，尽出之。国无滞积，亦无困人，公无禁利，亦无贪民。祈以币更，宾以特牲，器用不作，车服从给。行之期年，国乃有节，三驾而楚不能与争。

纲　己亥，十年，秋，晋侯、宋公、鲁侯、卫侯、曹伯、齐世子光、莒子、邾子、滕子、薛伯、杞伯、小邾子伐郑，会于萧鱼。

纪　会于萧鱼，及郑平。郑人赂晋以歌钟、镈、磬、女乐，晋侯以其半赐魏绛，曰：“子教寡人和诸戎狄以正诸夏。八年之中，九合诸侯，如乐之和，无所不谐。请与子乐之。”辞曰：“夫和戎、狄，国之福也。九合诸侯，诸侯无慝，君之灵也，二三子之劳也，臣何力之有焉？抑臣愿君安其乐而思其终也！”公曰：“子之教，敢不承命。夫赏，国之典也，子其受之。”绛于是始有金、石之乐。

纲　庚子，十有一年，秋九月，吴子乘卒，长子诸樊嗣。

纪　寿梦有子四人：长曰诸樊，次曰馀祭，次曰馀昧，次曰季札。季札贤，寿梦欲立之，札让不可，于是立长子诸樊。

纲　庚戌，二十有一年，冬十一月，孔子生。

纲　癸丑，二十有四年，夏五月，齐崔杼弑其君光，立其弟杵臼。

纪　崔武子见棠姜而美之，遂取之。庄公通焉，崔子弑之。太史书曰：“崔杼弑其君！”崔子杀之。其弟嗣书，而死者二人；其弟又书，乃舍之。南史氏闻太史尽死，执简以往，闻既书矣，乃还。

纲　丙辰，二十有七年，冬，王崩，太子晋母弟贵践位。

景王

纲　丁巳，周景王元年，夏，吴子使札聘于鲁。

纪　吴使季札聘于鲁，请观于周乐，鲁人为奏六代之乐。过徐，徐君爱其宝剑，季子心知而许之。使还，徐君已殁，遂解剑悬其墓而去。

纲　戊午，二年，冬，郑使公孙侨为政。

纪　子产为政，使都鄙有章，上下有服，田有封洫，庐井有伍。从政一年，舆人诵之曰：“取我衣冠而褚之，取我田畴而伍之。孰杀子产，吾其与之！”及三年，又诵之曰：“我有子弟，子产诲之。我有田畴，子产殖之。子产而死，谁其嗣之！”

郑人游于乡校，以论执政。然明谓子产：“毁乡校如何？”子产曰：“夫人朝夕退而游焉，以议执政之善否。其所善者，吾则行之；其所恶者，吾则改之。是吾师也，若之何毁之！我闻忠善以损怨，不闻作威以防怨，岂不遽止。然犹防川，大决所犯，伤人必多，吾不克救也，不如小决使道，不如吾闻而药之也。”仲尼闻之曰：“人谓子产不仁，吾不信也！”

纲　己未，三年，夏六月，鲁襄公卒于楚宫，子野立。秋九月，子野卒，公子裯立。

纲　辛酉，五年，春，晋使韩起聘于鲁。

纪　晋侯使韩宣子聘于鲁，观书于太史氏，见易象与鲁春秋，曰：“周礼尽在鲁矣，吾乃今知周公之德与周之所以王也！”

纲　癸亥，七年，秋，郑作丘赋。

纪　郑子产作丘赋，国人谤之曰：“其父死于路，己为虿尾。以令于国，国将若之何！”子宽以告，子产曰：“何害。苟利社稷，死生以之。诗曰：‘礼义不愆，何恤于人言！’吾不迁矣。”浑罕曰：“君子作法于凉，其敝犹贪；作法于贪，敝将若之何？”

纲　乙丑，九年，春，郑人铸刑书。

纲　己巳，十有三年，秋七月，孔子生伯鱼。

纪　孔子年十九，娶于宋弁官氏，一岁而生伯鱼。鱼之生也，鲁昭公以鲤赐，孔子荣君之贶，故因以名曰鲤而字伯鱼。

纲　己卯，二十有三年，冬十二月，郑大夫公孙侨卒。

纪　子产有疾，谓子太叔曰：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉。水懦弱，民狎而玩之，则多死焉。故宽难！”子产卒，仲尼闻之出涕曰：“古之遗爱也！”

纲　辛巳，二十有五年，夏四月，王崩，子猛践立。冬十月，王子猛卒，母弟匄立。

纪　初，太子寿先卒；次子猛，少子朝。朝有宠，王欲立之，未果。至是，王崩，单子、刘子立猛，子朝因旧官百工之丧职秩者，帅要、饯之甲以逐刘子；刘子奔扬。单子奉子猛于庄宫。子朝之徒夜使人取猛以归。单子出奔，子朝之徒奉王猛以追单子。晋人帅师纳王猛于王城。冬，王猛卒，立其母弟王子匄。

敬王

纲　壬午，周敬王元年，秋七月，天王居于狄泉。尹氏立子朝。

纲　乙酉，四年，冬十月，王入于成周，尹氏、召伯、毛伯以王子朝奔楚。

纲　丁亥，六年，秋七月，鲁颜回生。

纲　辛卯，十年，冬十二月，鲁昭公卒于乾侯。

纲　壬辰，十有一年，夏六月，鲁季孙意如废世子而立昭公之弟宋。

纲　乙未，十有四年，冬十一月，蔡侯以吴子及楚人战于柏举，楚师败绩。楚囊瓦出奔郑。庚辰，吴入郢。

纪　初，蔡昭侯朝楚，楚令尹子常不加礼而求赂。蔡侯怨之，以其子为质于吴，乞师伐楚。于是吴王阖闾与蔡侯、唐侯伐楚；子常御之。二师陈于柏举，阖闾之弟夫概王先击子常之卒，卒奔，楚师乱，吴师大败之，子常奔郑，吴师及郢，楚子出奔于随。吴人入郢，处于其宫。

纲　丙申，十有五年，夏六月，楚申包胥以秦师至，败吴师。

纪　初，伍员与申包胥友，皆楚人也。员父为楚平王所杀，员奔吴，与包胥别，员曰：“我必覆楚！”包胥曰：“我必复之！”员既奔吴，遂道吴伐楚。既入郢，遂鞭平王之尸。包胥乃如秦乞师，秦伯使就馆。包胥依于庭墙而哭，日夜不绝，饮食不入口七日。秦哀公为之赋无衣，乃为之出师。申包胥以秦师至，吴师大败，吴子乃还。秋，楚子入于郢。

纲　冬，鲁曾参生。

纲　庚子，十有九年，夏，鲁以孔子为中都宰。

纪　孔子为中都宰，制为养生送死之节，长幼异食，强弱异任，男女别途，路无拾遗，器不雕伪。为四寸之棺，五寸之椁，因丘陵为坟，不封不树。行之一年，而四方诸侯则焉。定公谓孔子曰：“学子此法以治鲁国，何如？”孔子对曰：“虽天下可平，何但鲁国而已哉！”

纲　辛丑，二十年，春，鲁以孔子为司空，进为大司寇。

纲　夏，鲁侯会齐侯于夹谷。

纪　齐使使告鲁为好会，会于夹谷。孔子相，曰：“臣闻有文事者必有武备。请具左、右司马以从。”既会，齐有司请奏四方之乐，于是旗旄剑戟，鼓噪而至。孔子趋而进曰：“吾两君为好，夷狄之乐何为于此！”齐侯心怍，麾之。齐有司请奏宫中之乐，优倡侏儒戏而前。孔子趋而进曰：“匹夫荧惑诸侯者罪当诛！请命有司！”加法焉，首足异处。景公惧，归语其臣曰：“鲁以君子之道辅其君，而子独以夷狄之道教寡人。”于是齐人乃归所侵鲁郓、汶阳、龟阴之田。

纲　癸卯，二十有二年，夏，鲁叔孙州仇帅师堕郈，鲁季孙斯、仲孙何忌帅师堕费。冬，鲁侯围成，弗克。

纪　孔子言于定公曰：“家不藏甲，邑无百雉之城。”使仲由为季氏宰，将堕三都。于是叔孙氏堕郈，季氏堕费，公敛处父不肯堕成。冬，公围成，不克。

纲　甲辰，二十有三年，冬，鲁以孔子摄相事，与闻国政。

纪　孔子为鲁相，摄朝七日而诛少正卯。门人问曰：“少正卯，鲁之闻人也。夫子为政而始诛之，得无失乎？”孔子曰：“人有大恶者五，而盗窃不与焉：一曰心达而险，二曰行僻而坚，三曰言伪而辩，四曰记丑而博，五曰顺非而泽。此五者有一于人，则不免于君子之诛，而少正卯兼有之。其居处足以聚徒成群，言谈足以饰邪荧众，强足以反是独立，此小人之桀雄也，不可以不诛也！是以汤诛尹谐，文王诛潘正，周公诛管叔，太公诛华仕，管仲诛付里乙，子产诛邓析、央何：此七子者，皆异世同心，不可不诛也。”

初，鲁之贩羊有沈犹氏者，常朝饮其羊以诈市人。有公慎氏者，妻淫不制。有慎溃氏者，奢侈逾法。鲁之鬻六畜者，饰之以储价。及孔子之为政也，则沈犹氏不敢朝饮其羊，公慎氏出其妻，慎溃氏越境而徙。三月，则鬻牛马者不储价，卖羔豚者不加饰，男女行者别于涂，道不拾遗，男尚忠信，女尚贞顺。

纲　齐人归女乐于鲁，孔子适卫。

纲　己巳，二十有四年，夏五月，於越败吴于檇李。

纪　吴阖闾伐越；越句践御之，陈于檇李，大败之。阖闾伤将指而卒。子夫差立，誓以复雠，使人立于庭，苟出入，必谓己曰：“夫差，而忘越王之杀而父乎？”则对曰：“唯，不敢忘！”三年，乃报越。

纲　秋，卫世子蒯聩出奔宋。

纪　卫侯为夫人南子召宋朝，太子蒯聩献盂于齐，过宋野，野人歌曰：“既定尔娄猪，盍归吾艾豭？”太子羞之，谓戏阳速曰：“我从而朝少君，少君见我，我顾，乃杀之。”速曰：“诺。”乃朝夫人。太子三顾，速不进。夫人见其色，啼而走，曰：“蒯聩将杀余！”公执其手以登台。太子奔宋。

纲　孔子自卫适陈。畏于匡，复反于卫。

纲　丙午，二十有五年，春，孔子去卫过曹。夏五月，鲁定公卒，子蒋嗣。

纲　秋九月，孔子自曹适宋，及郑，至陈。

纪　孔子去曹适宋，与弟子习礼大树下。宋司马桓魋欲杀孔子，伐其树。孔子去。适郑，与弟子相失。孔子独立郭东门。郑人曰：“东门有人，其颡似尧，其项类皋陶，其肩类子产，然自要以下不及禹三寸，累累若丧家之狗。”孔子遂至陈，主于司城贞子家。

纲　丁未，二十有六年，春，吴子败越于夫椒。

纪　吴王夫差败越于夫椒，报檇李也。遂入越。越句践以甲楯五千保于会稽，使大夫种因吴太宰嚭以行成。夫差将许之，伍员曰：“不可。臣闻之树德莫如滋，去疾莫如尽。昔夏少康有田一成，有众一旅，能布其德而兆其谋，遂灭过、戈，复禹之绩。今吴不如过而越大于少康，或将丰之，不亦难乎！句践能亲而务施。施不失人，亲不弃劳，与我同壤，而世为仇雠。于是乎克而弗取，将又存之。违天而长寇雠，后虽悔之，不可及已！”弗听。退而告人曰：“越十年生聚，而十年教训，二十年之外，吴其为沼乎！”越及吴平。

纲　戊申，二十有七年，春，孔子自陈反于卫。孔子自卫如晋，不果，反乎卫，复如陈。

纪　孔子既不得用于卫，将西见赵简子。至于河，闻窦鸣犊、舜华之死也，临河而叹曰：“美哉水，洋洋乎！丘之不济此，命也夫！”子贡问曰：“何谓也？”孔子曰：“窦鸣犊、舜华，晋国之贤大夫也。简子未得志之时，须此两人而后从政；今得志，乃杀之。君子恶伤其类，故余云然。”又反乎卫，复如陈。

纲　庚戌，二十有九年，夏，孔子在陈，思归鲁，寻如蔡。

纲　壬子，三十有一年，春，孔子自蔡如叶，楚子遣使来聘孔子。

纪　楚子闻孔子在陈、蔡之间，使人聘孔子。陈、蔡大夫谋曰：“孔子用于楚，则陈、蔡危矣。”相与发徒围之于野；不得行，绝粮。使子贡至楚。楚子兴师迎孔子，然后得行。楚子将以书社地封孔子，楚令尹子西曰：“王之使诸侯有如子贡者乎？”曰：“无有。”“王之辅相有如颜回者乎？”曰：“无有。”“王之将帅有如子路者乎？”曰：“无有。”“王之官尹有如宰予者乎？”曰：“无有。”“且楚之祖封于周，号为子男五十里。今孔丘述三王之法，明周、召之业，王若用之，则楚安得世世堂堂方数千里乎？夫文王在丰，武王在镐，百里之君，卒王天下。今孔丘得据土壤，贤弟子为佐，非楚之福也！”昭王乃止。

纲　秋，孔子自楚反于卫。

纲　丁巳，三十有六年，冬，孔子自卫反鲁。孔子叙书，记礼，删诗，正乐，序易彖、系、象、说卦、文言。

纪　鲁终不能用孔子，孔子亦不求仕。时周室微而礼、乐废，诗、书缺。孔子追述三代之礼，序书，上自唐、虞，下至秦缪。删古诗三千余篇为三百五篇，皆弦歌之，以求合韶、武、雅、颂之音。礼、乐自此可得而述。晩而喜易，序彖、象、系辞、说卦、文言。读易韦编三绝。孔子以诗、书、礼、乐教，弟子盖三千焉，身通六艺者七十有二人。

纲　庚申，三十有九年，春，鲁西狩获麟。

纪　鲁人西狩于大野，叔孙氏之车子商获麟，以为不祥，弃之郭外。孔子往观之，曰：“麟也！胡为来哉！”反袂拭面，涕泗沾襟，曰：“吾道穷矣！”

纲　孔子作春秋。

纪　孔子因鲁史作春秋，上自隐公元年，下讫哀公十四年，凡十有二公。绝笔于获麟。笔则笔，削则削，游、夏之徒不能赞一辞。

纲　辛丑，四十年，夏，荧惑守心。

纪　荧惑守心，心，宋之分野也，景公忧之。司星子韦曰：“可移于相。”公曰：“相，吾之股肱。”曰：“可移于民。”公曰：“君者待民。”曰：“可移于岁。”公曰：“岁饥民困，吾谁为君？子韦曰：“天高听卑。君有君人之言三，荧惑宜有动。”于是候之，果徙三度。

纲　壬戌，四十有一年，夏四月，大圣孔子卒于鲁。

纪　夏四月，孔子卒。鲁哀公诔之曰：“旻天不吊，不慭遗一老，俾屏余一人以在位！茕茕余在疚！呜呼哀哉！尼父，无自律！”子贡曰：“君其不没于鲁乎！夫子之言曰：‘礼失则昏，名失则愆。失志为昏，失所为愆。’生不能用，死而诔之，非礼也；称‘一人’，非名也：君两失之。”

纲　乙丑，四十有四年，秋，王崩，子仁践位。

元王

纲　丙寅，周元王元年。

纲　戊辰，三年，冬十一月，越灭吴。

纪　初，越句践为吴所败，栖于会稽，使大夫种行成于吴，吴王夫差许之。句践反国，乃苦身焦思，卧薪尝胆，身自耕作，夫人自织，折节下贤，厚遇宾客，赈贫吊死，与百姓同劳苦。二十余年，其民生长可用，乃以伐吴。吴王兵败，栖于姑苏。使人行成于越，请曰：“孤臣异日得罪于会稽，孤臣不敢逆命，得与君王成以归。今君王诛孤臣，孤臣意者亦欲如会稽之赦罪。”句践不忍，欲许之。范蠡曰：“会稽之事，天以越赐吴，吴不取。今天以吴赐越，越岂可逆天乎？且君早朝晏罢，非为吴耶？谋之二十年，一旦弃之，可乎？且天与不取，反受其咎。”吴王乃自杀。

纲　越子会齐、晋及诸侯于俆州。

纲　越人致贡，王赐越子胙，命为伯。越范蠡去越。越子杀其大夫文种。

纪　范蠡辞于句践，乘轻舟以浮于五湖，遗大夫种书曰：“飞鸟尽，良弓藏。狡兔死，走狗烹。敌国破，谋臣亡。越王长颈乌喙，可与共患难，不可与共安乐。子何不去？”种见书，称病不朝。人或谗种且作乱，越王乃赐种剑，种自杀。

纲　壬申，七年，冬，王崩，子介践位。

贞定王

纲　癸酉，周贞定王元年，夏，鲁侯出奔越。

纪　鲁哀公欲以越去三桓，不克，遂逊于邾，乃如越。

纲　鲁哀公卒于有山氏，鲁人立公之子宁。

纲　癸未，十有一年，晋荀瑶与赵氏、韩氏、魏氏灭范氏、中行氏，而分其地。晋侯出奔齐。

纪　晋智氏、赵氏、韩氏、魏氏、范氏、中行氏，号为六卿。是岁，智伯与韩、赵、魏共灭范、中行氏，而分其地。晋侯告于齐、鲁，请伐四卿；四卿反攻其君，晋侯奔齐。

纲　戊子，十有六年，齐田盘使其宗人尽为齐都邑大夫。

纪　初，陈公子完奔齐，更姓田，子孙盛多。其后齐乱，公室卑弱，权归田氏。田恒之子盘为齐相，至是与三晋通使，尽以其兄、弟、宗人为都邑大夫。

纲　晋赵无恤使新稚狗伐狄。

纪　赵襄子使新稚穆子伐狄，胜之，取左人、中人。遽人来告，襄子方食而有忧色。侍者曰：“狗之事大矣，而主色不怡，何也？”襄子曰：“夫江、河之大也不过三日，飘风暴雨不终朝，日中不须臾。今赵氏之德无所积，一朝而两城下，亡其及我哉！”

纲　丁酉，二十五年，秦伐义渠，执其君以归。晋伐伊、洛阴戎，灭之。

纲　庚子，二十有八年，春，王崩，子去疾践位。弟叔弑王自立。秋八月，王子嵬杀叔而自立。

纲　封弟揭于河南，以续周公之职。

考王

纲　辛丑，周考王元年。

纲　甲辰，四年，晋侯反朝于韩、赵、魏氏，晋独有绛、曲沃地。

纲　乙卯，十有五年，王崩，子午践位。

纲　西周公封其少子班于巩。以奉王，是为东周。

威烈王

纲　丙辰，周威烈王元年。

纲　壬申，十有七年，鲁侯尊礼孔伋。

纲　鲁侯以公仪休为相。

纪　公仪子相鲁，之其家，见织帛，怒而出其妻；食于舍而茹葵，愠而拔其葵。曰：“吾已食禄，又夺园夫、红女利乎！”

纲　戊寅，二十有三年，九鼎震。

周纪

威烈王

纲　戊寅，周威烈王二十三年，初命晋大夫魏斯、赵籍、韩虔为诸侯。

目　初，智宣子将以瑶为后，智果曰：“不如宵也。瑶之贤于人者五，其不逮者一也。美须长大则贤，射御足力则贤，技艺毕给则贤，巧文辩慧则贤，强毅果敢则贤；如是，而甚不仁。夫以其五贤陵人而以不仁行之，其谁能待之？若果立瑶也，智宗必灭。”弗听。智果别族于太史，为辅氏。

赵简子之子，长曰伯鲁，幼曰无恤。将置后，不知所立，乃书训戒之辞于二简，以授二子曰：“谨识之！”三年而问之，伯鲁不能举其辞；求其简，已失之矣。间无恤，诵其辞甚习；求其简，出诸袖中而奏之。于是简子以无恤为贤，立以为后。

简子使尹铎为晋阳，请曰：“以为茧丝乎？抑为保障乎？”简子曰：“保障哉！”尹铎损其户数。简子谓无恤曰：“晋国有难，而无以尹铎为少，无以晋阳为远，必以为归。”

及智宣子卒，智襄子为政，与韩康子、魏桓子宴于蓝台。智伯戏康子而侮段规。智国闻之，谏曰：“主不备，难必至矣！”智伯曰：“难将由我。我不为难，谁敢兴之！”对曰：“君子能勤小物，故无大患。今主一宴而耻人之君相，又不备，曰‘不敢兴难’，无乃不可乎！蚋、蚁、蜂、虿，皆能害人，况君相乎！”弗听。

智伯请地于韩康子，康子欲弗与。段规曰：“智伯好利而愎，不与将伐我，不如与之。彼狃于得地，必请于他人；他人不与，必向之以兵，然则我得免于患而待事之变矣。”康子乃与之，智伯悦。又求地于魏桓子，桓子以无故，欲弗与。任章曰：“无故索地，诸大夫必惧；吾与之地，智伯必骄。彼骄而轻敌，此惧而相亲；以相亲之兵待轻敌之人，智氏之命必不长矣。不如与之，以骄智伯。”桓子亦与之。

智伯又求蔡、皋狼之地于赵襄子，襄子弗与。智伯怒，帅韩、魏之甲以攻之。襄子将出，曰：“吾何走乎？”从者曰：“长子近，且城厚完。”襄子曰：“民罢力以完之，又毙死以守之，其谁与我！”从者曰：“邯郸之仓廪实。”襄子曰：“浚民之膏泽以实之，又因而杀之，其谁与我！其晋阳乎，先主之所属也，尹铎之所宽也，民必和矣。”乃走晋阳。三家围而灌之，城不浸者三版；沉灶产蛙，民无叛意。

疵谓智伯曰：“韩、魏必反矣！”智伯曰：“子何以知之？”对曰：“以人事知之。夫从韩、魏而攻赵，赵亡，难必及韩、魏矣。今约胜赵而三分其地，城降有日，而二子无喜志，有忧色，是非反而何？”智伯不悛。

赵襄子使张孟谈潜出见二子，曰：“臣闻唇亡则齿寒。赵亡则韩、魏为之次矣。”二子乃阴与张孟谈约，为之期日而遣之。襄子夜使人杀守堤之吏，而决水灌智伯军。智伯军乱，韩、魏翼而击之，襄子将卒犯其前，大败其众，遂杀智伯，灭其族而分其地，唯辅果在。

赵襄子漆智伯之头，以为饮器。智伯之臣豫让欲为之报仇，乃诈为刑人，挟匕首，入襄子宫中涂厕。襄子如厕心动，索之，获豫让。左右欲杀之，襄子曰：“义士也，吾谨避之耳。”乃舍之。让又漆身为癞，吞炭为哑。行乞于市，其妻不识也。其友识之，为之泣曰：“以子之才，臣事赵孟，必得近幸。子乃为所欲为，顾不易耶？何乃自苦如此？”让曰：“委质为臣，而求杀之，是二心也。吾所以为此者，将以愧天下后世之为人臣而怀二心者也。”后襄子出，豫让伏于桥下。襄子至桥，马惊，索之，得豫让，乃杀之。

魏文侯以卜子夏、田子方为师。每过段干木之庐必式。四方贤士多归之。

文侯与群臣饮酒，乐，而天雨，命驾将适野。左右曰：“今日饮酒乐，天又雨，君将安之？”文侯曰：“吾与虞人期猎，虽乐，岂可无一会期哉！”乃往，身自罢之。文侯使乐羊伐中山，克之，以封其子击。他日问于群臣：“我何如主？”皆曰：“仁君。”任座曰：“君得中山，不以封君之弟，而以封君之子，何谓仁君！”文侯怒，座趋出。次问翟璜，对曰：“仁君也。”文侯曰：“何以知之？”对曰：“君仁则臣直。向者任座之言直，是以知之。”文侯悦，使璜召座而反之，亲下堂迎之，以为上客。

文侯与田子方饮，文侯曰：“钟声不比乎？左高。”田子方笑。文侯曰：“何笑？”子方曰：“臣闻之，君明乐官，不明乐音。今君审于音，臣恐其聋于官也。”文侯曰：“善。”

子击出，遭田子方于道，下车伏谒。子方不为礼。子击怒，谓子方曰：“富贵者骄人乎？贫贱者骄人乎？”子方曰：“亦贫贱者骄人耳，富贵者安敢骄人！国君而骄人则失其国，大夫而骄人则失其家。失其国家者，未闻有以国家待之者也。夫士贫贱，言不用，行不合，则纳履而去，安往而不得贫贱哉！”击乃谢之。

文侯谓李克曰：“先生有言：‘家贫思贤妻，国乱思良相。’今所置非成则璜，二子何如？”对曰：“居视其所亲，富视其所与，达视其所举，穷视其所不为，贫视其所不取，五者足以定之矣。”文侯曰：“先生就舍，吾之相定矣。”李克出，翟璜曰：“闻君召先生卜相，果谁为之？”克曰：“魏成。”璜忿然曰：“西河守吴起，臣所进也。君内以邺为忧，臣进西门豹。君欲伐中山，臣进乐羊。中山已拔，无使守之，臣进先生。君之子无傅，臣进屈侯鲋。以耳目之所睹记，臣何负于魏成！”克曰：“成食禄千钟，什九在外，是以东得卜子夏、田子方、段干木。此三人，君皆师之；子所进五人者，君皆臣之。子恶得与成比也！”璜再拜谢曰：“鄙人失对，愿卒为弟子！”吴起者，卫人，仕于鲁。齐人伐鲁，鲁人欲以为将，起取齐女，鲁人疑之，起杀妻以求将，大破齐师。或谮之曰：“起始事曾参，母死不奔丧，曾参绝之。今又杀妻以求为将。起，残忍薄行人也！”起恐得罪，闻魏文侯贤，乃往归之。文侯问诸李克，克曰：“起贪而好色；然用兵，司马穰苴弗能过也。”于是文侯以为将，击秦，拔五城。

起为将，卧不设席，行不骑乘，亲裹赢粮，与士卒最下者同衣食，分劳苦。卒有病疽者，起为吮之。卒母闻而哭之。或问之，对曰：“往年吴公吮其父，其父战不还踵，遂死于敌。吴公今又吮其子，妾不知其死所矣。”

赵烈侯好音，谓相国公仲连曰：“寡人爱郑歌者枪、石二人，吾赐之田，人万亩。”连诺而不与。烈侯屡问，连乃称疾不朝。番吾君谓连曰：“君实好善，而未知所持。公仲亦有进士乎？”连曰：“未也。”曰：“牛畜、荀欣、徐越皆可。”连进之。畜侍以仁义，烈侯逌然。明日，欣侍以举贤使能。明日，越侍以节财俭用。察度功德，所与无不充，君悦，乃谓连曰：“歌者之田且止。”以畜为师，欣为中尉，越为内史。赐连衣二袭。

纲　己卯，二十四年，王崩，子骄立。

安王

纲　庚辰，安王元年。

纲　壬午，三年，虢山崩，壅河。

纲　甲申，五年，盗杀韩相侠累。

目　侠累与濮阳严仲子有恶。仲子闻轵人聂政之勇，以黄金百镒，为政母寿，欲以报仇。政不受，曰：“老母在，政身未敢以许人也！”及母卒，仲子乃使政刺侠累。侠累方坐府上，兵卫甚严，聂政直入刺之，因自皮面抉眼。韩人暴尸于市，购问，莫能识。其姊荌闻而往，哭之曰：“是轵深井里聂政也！以妾在，故重自刑以绝踪。妾奈何畏没身之诛，终灭贤弟之名！”遂死政尸傍。

纲　庚寅，十一年，齐田和迁其君贷于海上，食一城。

纲　壬辰，十三年，齐田和会魏侯、楚人、卫人于浊泽，求为诸侯。

目　田和求为诸侯，魏文侯为之请于王及诸侯，王许之。

纲　甲午，十五年，魏吴起奔楚，楚以为相。

目　魏武侯浮西河而下，顾谓吴起曰：“美哉山河之固，此魏国之宝也！”对曰：“在德不在险。昔三苗氏，左洞庭，右彭蠡；德义不修，禹灭之。夏桀之居，左河、济，右泰华，伊阙在其南，羊肠在其北；修政不仁，汤放之。商纣之国，左孟门，右太行，常山在其北，大河经其南；修政不德，武王杀之。由此观之，在德不在险。若君不修德，舟中之人皆敌国也！”武侯曰：“善。”

魏相田文，起不悦，谓文曰：“请与子论功可乎？”文曰：“可。”起曰：“将三军，使士卒乐死，敌国不敢谋，子孰与起？”文曰：“不如子。”起曰：“治百官，亲万民，实府库，子孰与起？”文曰：“不如子。”起曰：“守西河而秦兵不敢东向，韩、赵宾从，子孰与起？”文曰：“不如子。”起曰：“此三者子皆出吾下，而位加吾上，何也？”文曰：“主少国疑，大臣未附，百姓不信，方是之时，属之子乎，属之我乎？”起默然，良久曰：“属之子矣！”

久之，武侯疑之，起惧诛，遂奔楚。楚悼王素闻其贤，至则任之为相。起明法审令，捐不急之官，废公族疏远者，以养战士，要在强兵，破游说之言从横者。于是南平百越，北却三晋，西伐秦，诸侯皆患楚之强，而楚之贵戚大臣多怨起者。

纲　乙未，十六年，初命齐田和为诸侯。

纲　庚子，二十一年，楚君类卒，楚人杀吴起。

目　悼王薨，贵戚大臣作乱，攻吴起杀之。

纲　壬寅，二十三年，齐侯贷卒，无子，田氏遂并齐。

纲　乙巳，二十六年，王崩，子喜立。

纲　三晋共废其君俱酒为家人而分其地。

烈王

纲　丙午，烈王元年。

纲　辛亥，六年，齐侯来朝。

目　时周室微弱，诸侯莫朝，而齐独朝之，天下以此贤威王。

纲　齐侯封即墨大夫，烹阿大夫。

目　齐威王召即墨大夫，语之曰：“自子之居即墨也，毁言日至。吾使人视即墨，田野辟，人民给，官无事，东方以宁；是子不事吾左右以求助也！”封之万家。召阿大夫，语之曰：“自子守阿，誉言日至。吾使人视阿，田野不辟，人民贫馁。赵攻鄄，子不救；卫取薛陵，子不知；是子厚币事吾左右以求誉也！”是日，烹阿大夫及左右尝誉者。于是群臣悚惧，莫敢饰诈，务尽其情，齐国大治，强于天下。

纲　壬子，七年，王崩，弟扁立。

显王

纲　癸丑，显王元年。

纲　丁巳，五年，秦败三晋之师于石门，赐以黼黻之服。

纲　己未，七年，秦伯卒。

目　秦献公薨，子孝公立。是时河、山以东强国六，淮、泗之间小国十余，楚、魏与秦接界，皆以夷狄遇秦，摈斥之，不得与中国之会盟。于是孝公发愤修政，欲以强秦。

纲　庚申，八年，彗星见西方。

纲　卫公孙鞅入秦。

目　秦孝公令国中曰：“宾客群臣有能出奇计强秦者，吾且尊官，与之分土。”于是卫公孙鞅闻之，乃西入秦。

鞅，卫之庶孙也，好刑名之学。事魏相公叔座，座知其贤，未及进。会病，魏惠王往问之曰：“公叔病，如有不可讳，将奈社稷何？”公叔曰：“座之中庶子卫鞅，年虽少，有奇才，愿君举国而听之！”王默然。公叔曰：“君即不听用鞅，必杀之，无令出境！”王许诺而去。公叔召鞅谢曰：“吾先君而后臣，故先为君谋，后以告子。子必速行矣！”鞅曰：“君不能用子之言任臣，又安能用子之言杀臣乎！”卒不去。王出谓左右曰：“公叔病甚，悲乎，欲令寡人以国听卫鞅也！既又劝寡人杀之，岂不悖哉！”鞅既至秦，因嬖臣景监以求见，说以富国强兵之术；孝公大悦，与议国事。

纲　壬戌，十年，秦以卫鞅为左庶长，定变法之令。

目　卫鞅欲变法，秦人不悦。鞅言于孝公曰：“夫民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故。”甘龙曰：“不然。因民而教者不劳而成功，缘法而治者吏习而民安之。”卫鞅曰：“常人安于故俗，学者溺于所闻，以此两者，居官守法可也，非所与论于法之外也。智者作法，愚者制焉；贤者更礼，不肖者拘焉。”公曰：“善。”乃以鞅为左庶长，卒定变法之令。令民为什伍而相收司，连坐，告奸者与斩敌首同赏，匿奸者与降敌同罚。民有二男以上，不分异者，倍其赋。有军功者，各以率受爵；为私斗者，各以轻重被刑大小。僇力本业，耕织致粟帛多者，复其身；事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次名田宅、臣妾、衣服。有功者显荣，无功者虽富无所芬华。令既具未布，恐民之不信，乃立三丈之木于国都南门，募民能徙置北门者予十金。民怪之，莫敢徙。复曰：“能徙者予五十金。”有一人徙之，辄予五十金。乃下令。

令行期年，民之国都言新令之不便者以千数。于是太子犯法。卫鞅曰：“法之不行，自上犯之。太子君嗣，不可施刑。”刑其傅公子虔，黥其师公孙贾。明日，秦人皆趋令。行之十年，道不拾遗，山无盗贼，民勇于公战，怯于私斗，乡邑大治。秦民初言令不便者，有来言令便。鞅曰：“此乱法之民也！”尽迁之于边。其后民莫敢议令。

纲　丙寅，十四年，齐、魏会田于郊。

目　魏惠王问齐威王曰：“齐亦有宝乎？”威王曰：“无有。”惠王曰：“寡人国虽小，尚有径寸之珠，照车前后各十二乘者十枚。岂以齐大国而无宝乎？”威王曰：“寡人之所以为宝者，与王异。吾臣有檀子者，使守南城，则楚人不敢为寇。有盻子者，使守高唐，则赵人不敢东渔于河。有黔夫者，使守俆州，则燕、赵之人从而徙者七千余家。有种首者，使备盗贼，则道不拾遗。此四臣者，将照千里，岂特十二乘哉！”惠王有惭色。

纲　丁卯，十五年，魏伐赵，围邯郸。

纲　戊辰，十六年，齐伐魏以救赵。魏克邯郸还战，败绩。

目　初，孙膑与庞涓俱学兵法，涓仕魏为将军，自以能不及膑，乃召之；至，则断其足而黥之，欲使终身废弃。齐使者至魏，膑阴见之，使者窃载以归。田忌客之，进之威王。威王问兵法，遂以为师。至是谋救赵，以膑为将；辞以刑余之人不可，乃使田忌为将，而孙子为师，居辎车中，坐为计谋。忌欲引兵之赵，孙子曰：“夫解杂乱纷纠者不控拳，救斗者不搏，批亢捣虚，形格势禁，则自为解耳。今梁之轻兵锐卒竭于外，而老弱疲于内；若引兵疾走其都，彼必释赵而自救。是我一举解赵之围，而收弊于魏也。”忌从之。十月，邯郸降魏。魏师还，与齐战于桂陵，魏师大败。

纲　庚午，十八年，韩以申不害为相。

目　申不害者，郑之贱臣也，学黄、老、刑名，以干韩昭侯。昭侯用以为相，内修政教，外应诸侯，十五年，终申子之身，国治兵强。

昭侯有弊袴，命藏之。侍者曰：“君亦不仁者矣，不赐左右而藏之！”昭侯曰：“吾闻明主爱一一笑，有为，笑有为笑。今袴岂特笑哉！吾必待有功者。”

纲　辛未，十九年，秦徙都咸阳。始废井田。

目　卫鞅筑冀阙宫庭于咸阳，徙都之，并诸小乡聚，集为一县，县置令、丞，凡三十一县。废井田，开阡陌。平斗、桶、权、衡、丈、尺。

纲　癸酉，二十一年，秦更赋税法。

纲　乙亥，二十三年，卫贬号曰侯，服属三晋。

目　初，子思言苟变于卫侯曰：“其材可将五百乘。”公曰：“吾知其可将，然变尝为吏，赋于民，而食人二鸡子，故弗用也。”子思曰：“夫圣人之官人，犹匠之用木也，取其所长，弃其所短，故杞梓连抱而有数尺之朽，良工不弃。今君处战国之世，选爪牙之士，而以二卵弃干城之将，此不可使闻于邻国也。”

卫侯言计非是，而群臣和者如出一口。子思曰：“以吾观卫，所谓君不君，臣不臣者也。夫不察事之是非，而悦人赞己，暗莫甚焉。不度理之所在，而阿谀求容，谄莫甚焉。君暗臣谄，以居百姓之上，民不与也。若此不己，国无类矣。”

子思言于卫侯曰：“君之国事，将日非矣。君出言自以为是，而卿大夫莫敢矫其非。卿大夫出言自以为是，而士庶人莫敢矫其非。君臣既自贤矣，而群下同声贤之；贤之则顺而有福，矫之则逆而有祸。如此则善安从生？诗曰：‘具曰予圣，谁知乌之雌雄？’抑亦似君之君臣乎？”

周纪

显王

纲　庚辰，二十八年，魏伐韩。齐伐魏以救韩，杀其将庞涓，虏太子申。

目　魏使庞涓伐韩，韩请救于齐。齐威王召大臣而谋之。孙膑曰：“夫韩、魏之兵未弊而救之，是吾代韩受魏之兵，顾反听命于韩也。且魏有破国之志，韩见亡，必东面而愬于齐。吾因深结韩之亲而晚承魏之弊，则可以受重利而得尊名也。”王曰：“善。”乃阴许韩使而遣之。韩因恃齐，五战不胜，而东委国于齐。

齐因起兵，使田忌将，孙子为师，以救韩，直走魏都。庞涓闻之，去韩而归。魏人亦大发兵，使太子申将以御齐师。孙子曰：“彼三晋之兵素悍勇而轻齐，齐号为怯。善战者因其势而利导之。兵法：‘百里而趣利者蹶上将，五十里而趣利者军半至。’”乃使齐军入魏地为十万灶，明日为五万灶，又明日为二万灶。庞涓行三日，大喜曰：“我固知齐军怯，入吾地三日，士卒亡者过半矣！”乃弃其步军，率轻锐倍日并行逐之。孙子度其暮当至马陵，马陵道狭，而旁多阻隘，可伏兵，乃斫大树，白而书之曰：“庞涓死此树下！”令万弩夹道而伏，期日暮见火举而俱发。涓果夜至，见白书，以火烛之，读未毕，万弩俱发，魏师大乱。涓乃自刎，曰：“遂成竖子之名！”齐因乘胜大败魏师，虏太子申。

纲　辛未，二十九年，秦卫鞅伐魏，诱执其将公子卬而败之。魏献河西地于秦，徙都大梁。秦封鞅为商君。

目　卫鞅言于孝公曰：“秦之与魏，譬若人有腹心之疾，非魏并秦，即秦并魏。今以君之贤圣，国赖以盛；而魏往年大破于齐，诸侯叛之，可因此时伐魏。魏不支秦，必东徙，然后秦据河、山之固，东向以制诸侯，此帝王之业也。”公从之，使鞅将兵伐魏。魏使公子卬将而御之。

军既相距，鞅遗卬书曰：“吾始与公子欢；今俱为两国将，不忍相攻，欲与公子面相见盟，乐饮而罢兵，以安秦、魏之民。”卬以为然，乃与会。盟而饮，鞅伏甲袭卬，虏之，因大破魏师。

魏惠王恐，献河西地于秦以和，因去安邑徙大梁。乃叹曰：“吾恨不用公叔之言！”秦封鞅商、於十五邑，号曰商君。

纲　癸未，三十一年，秦伯卒。秦人诛卫鞅，灭其族。

目　秦孝公薨，太子立，是为惠文王。公子虔之徒告商君欲反，发吏捕之。商君出亡，欲止客舍，舍人曰：“商君之法，舍人无验者坐之。”商君叹曰：“为法之弊，一至此哉！”去之魏，魏人不受，内之秦。秦人攻杀之，车裂以徇，尽灭其家。

初，商君用法严酷，步过六尺者有罚，弃灰于道者被刑。尝临渭论囚，渭水尽赤。为相十年，人多怨之。尝问赵良曰：“我治秦，孰与五羖大夫贤？”良曰：“千人之诺诺，不如一士之谔谔。仆请终日正言而无诛，可乎？”商君曰：“诺。”良曰：“五羖大夫，荆之鄙人也，穆公举之牛口之下，而加之百姓之上，秦国莫敢望焉。相秦六七年而东伐郑，三置晋君，一救荆祸。其为相也，劳不坐乘，暑不张盖。及其死也，男女流涕，童子不歌谣，舂者不相杵。今君之见也，因景监以为主；其从政也，陵轹公族，残伤百姓。公子虔杜门不出已八年矣。诗曰：‘得人者兴，失人者崩。’此数者，非所以得人也。君之危若朝露，而尚贪商、於之富，宠秦国之政，畜百姓之怨，而无变计。秦王一旦捐宾客而不立朝，秦国之所以收君者岂其微哉！”商君不听，居五月而难作。

纲　乙酉，三十三年，孟轲至魏。

目　孟子，邹人，名轲，受业于孔子之孙子思。是岁魏惠王卑辞厚礼以招贤者，于是孟子至梁。

纲　丁亥，三十五年，楚灭越。

纲　戊子，三十六年，韩侯卒。

目　韩昭侯作高门，屈宜臼曰：“君必不出此门。”“何也？”“不时。前年秦拔宜阳，今年旱。君不以此时恤民之急，而顾益奢，此所谓时诎举赢也，故曰不时。”至是门成，而昭侯薨。

纲　燕、赵、韩、魏、齐、楚，合从以摈秦，以苏秦为从约长，并相六国。

目　初，洛阳人苏秦说秦王以兼天下之术，不用。乃去说燕文公曰：“燕之所以不被兵者，以赵之为蔽其南也。愿王与赵从亲，天下为一，则燕必无患矣。”

文公从之，资秦车马以说赵肃侯曰：“当今之时，山东之国莫强于赵，秦之所害亦莫如赵。而秦不敢举兵伐赵者，畏韩、魏之议其后也。秦攻韩、魏，无名山大川之限，稍蚕食之。韩、魏不能支，必入臣于秦；秦无韩、魏之规，则祸必中于赵矣。臣以天下之图，按诸侯之地五倍于秦，度诸侯之卒十倍于秦。而衡人日夜务以秦权恐喝诸侯，使之割地以事秦。秦成，则其身富荣，国被秦患而不与其忧。故臣窃为大王计，莫如一韩、魏、齐、楚、燕、赵为从亲以摈秦，令其将相会盟洹水之上，约曰：‘秦攻一国，则五国各出锐师以挠秦，或救之。有不如约者，五国共伐之！’则秦甲必不敢出函谷以害山东矣。”肃侯大悦，厚赐赉之，以约于诸侯。

秦乃说韩宣惠王曰：“韩地方九百余里，带甲数十万，天下之强弓、劲弩、利剑皆从韩出。今大王事秦，秦必求宜阳、成皋；今兹效之，明年又复求割地。韩地有尽，而秦求无已。鄙谚曰：‘宁为鸡口，无为牛后。’夫以大王之贤，挟强韩之兵，而有牛后之名，臣窃为大王羞之！”韩王从其言。

秦说魏惠王曰：“大王之地方千里，武士、苍头、奋击各二十万，厮徒十万；车六百乘，骑五千匹；乃听群臣之说，而欲臣事秦！臣愿大王熟计之也。”魏王听之。

秦说齐王曰：“齐四塞之国，地方二千余里，带甲数十万，粟如丘山。临淄之涂，车毂击，人肩摩，连衽成帷，挥汗成雨。夫韩、魏之所以重畏秦者，为与秦接境也。秦之攻齐则不然，虽欲深入，恐韩、魏之议其后，则秦之不能害齐亦明矣。不深料此，而欲西面事之，是群臣之计过也。”齐王许之。

乃说楚威王曰：“楚，天下之强国也，地方六千余里，带甲百万，粟支十年，此霸王之资也。故秦之所害莫如楚，楚之与秦其势不两立。从亲则诸侯割地以事楚，衡合则楚割地以事秦，此两策者相去远矣，大王何居焉？”楚王亦许之。

于是苏秦为从约长，并相六国，北报赵，车骑辎重拟于王者。

纲　己丑，三十七年，秦以齐、魏之师伐赵。苏秦去赵适燕，从约皆解。

目　秦使公孙衍欺齐、魏以伐赵，赵肃侯让苏秦，秦恐，请使燕，必报齐。乃去赵，而从约皆解。

纲　癸巳，四十一年，秦客卿张仪伐魏，取蒲阳；既而归之，魏尽入上郡以谢。秦以仪为相。

目　张仪者，魏人，与苏秦俱事鬼谷先生，学从横之术。游诸侯，无所遇，苏秦召而辱之。仪怒入秦，秦王说之，以为客卿。至是将兵伐魏，取蒲阳。言于秦王，请复以与魏。仪因说魏王曰：“秦之遇魏甚厚，魏不可以无礼于秦。”魏因尽入上郡十五县以谢焉。仪归而相秦。

纲　丙申，四十四年，夏四月，秦初称王。

纲　丁酉，四十五年，秦张仪伐魏，取陕。

纲　苏秦自燕奔齐。

目　苏秦通于燕文公之夫人，恐得罪，说易王曰：“臣居燕不能使燕重，而在齐则燕重。”王许之。乃伪得罪于燕而奔齐，齐王以为客卿。秦说齐王高宫室，大苑囿，以明得意，欲以敝齐而为燕。

纲　戊戌，四十六年，秦相张仪免，出相魏。

纲　庚子，四十八年，王崩，子定立。

纲　齐号薛公田文为孟尝君。

目　初，齐王封田婴于薛，号曰靖郭君。婴言于齐王曰：“五官之计，不可不日听而数览也。”王从之；已而厌之，悉以委婴。婴由是得专齐权。

婴有子四十余人，其贱妾之子曰文，倜傥饶智略，说靖郭君以散财养士。靖郭君使文主家待宾客，宾客争誉其美，请以文为嗣。婴卒，文嗣立，号孟尝君。招致诸侯游士及有罪亡人，食客常数千人，名重天下。

孟尝君聘于楚，楚王遗之象床。登徒直送之，不欲行，谓公孙戌曰：“足下能使仆无行者，有先人之宝剑，愿献之。”戌许诺，入见曰：“小国所以皆致相印于君者，悦君之义，慕君之廉也。今始至楚而受象床，则未至之国何以待君哉！”孟尝君曰：“善。”遂不受。戌趋出，未至中闺，孟尝君召而反之，曰：“子何足之高，志之扬也？”戌以实对。孟尝君乃书门版曰：“有能扬文之名，止文之过，私得宝于外者，疾入谏！”

慎靓王

纲　辛丑，慎靓王元年，卫更贬号曰君。

纲　壬寅，二年，魏君卒。孟轲去魏适齐。

纲　癸未，三年，楚、赵、魏、韩、燕伐秦，攻函谷关。秦出兵逆之，五国皆败走。

纲　甲辰，四年，齐大夫杀苏秦。

纲　魏请成于秦。张仪归，复相秦。

目　张仪说魏王曰：“梁，地四平，无名山大川之限，地势固战场也。夫诸侯约从，结为兄弟以相坚也。今亲兄弟同父母，尚有争钱财相杀伤，而欲恃反覆苏秦之余谋，其不可成亦明矣。”魏王乃倍从约，而因仪以请成于秦。仪归，复相秦。

纲　乙巳，五年，秦伐蜀，取之。

目　巴、蜀相攻，俱告急于秦。秦惠王欲伐蜀，韩又来侵。司马错请伐蜀。张仪曰：“不如伐韩。”王曰：“请闻其说。”仪曰：“亲魏，善楚，下兵三川，以临二周之郊，据九鼎，按图籍，挟天子以令天下，此王业也。臣闻争名者于朝，争利者于市。今三川、周室，天下之朝市也，而王不争焉，顾争于戎翟，去王业远矣。”错曰：“不然。臣闻之。欲富国者务广其地，欲强兵者务富其民，欲王者务博其德：三资者备而王随之矣。夫蜀，西僻之国而戎翟之长也，有桀、纣之乱；以秦攻之，譬如使豺狼逐群羊。拔一国而天下不以为暴，利尽西海而天下不以为贪，而又有禁暴止乱之名，是我一举而名实附焉。今攻韩，劫天子，恶名也，而攻天下之所不欲，又未必利也。不如伐蜀。”惠王从之，起兵伐蜀，取之。秦益富强。

纲　燕君哙以国让其相子之。

目　燕相子之与苏秦之弟代婚，欲得燕权。苏代使齐而归，燕王问曰：“齐王其霸乎？”对曰：“不能。”王曰：“何故？”对曰：“不信其臣。”于是燕王专任子之。鹿毛寿谓燕王曰：“人谓尧贤者，以其能让天下也。今王以国让子之，是王与尧同名也。”燕王因属国于子之。子之南面行王事，而哙老，不听政，顾为臣。

纲　丙午，六年，王崩，子延立。

赧王

纲　丁未，赧王元年，齐伐燕，取之，醢子之，杀故燕君哙。

纲　孟轲去齐。

纲　戊申，二年，楚屈匄伐秦。

目　秦欲伐齐，患其与楚从亲，乃使张仪说楚王曰：“大王诚能闭关绝约于齐，臣请献商、於之地六百里。”楚王悦而许之。群臣皆贺，陈轸独吊。王怒曰：“何吊也？”对曰：“夫秦之所以重楚，以其有齐也。今绝齐则楚孤，秦奚贪夫孤国，与之商、於之地六百里哉！仪至秦，必负王。是王北绝齐交而西生患于秦也，两国之兵必俱至矣。”王曰：“愿子闭口毋复言！”乃厚赐张仪，而闭关绝约于齐，使一将军随张仪至秦。

仪详堕车，不朝三月。楚王闻之曰：“仪以寡人绝齐未甚耶？”乃使勇士宋遗借宋之符，北骂齐王。齐王大怒，折节而事秦。齐、秦之交合，仪乃朝，见楚使者曰：“子何不受地？自某至某，广袤六里。”使者还报，楚王大怒，欲发兵攻秦。陈轸曰：“轸可发口言乎？攻之不如赂以一名都，与之并兵而攻齐，是我亡地于秦，而取偿于齐也。今已绝齐，而又责欺于秦，是我合齐、秦之交而来天下之兵也，国必大伤矣！”王不听，使屈匄帅师伐秦。秦亦发兵，使庶长章击之。

纲　己酉，三年，秦大败楚师于丹阳，虏屈匄，遂取汉中。楚复袭秦，又大败于蓝田。韩、魏袭楚，楚割两城以和于秦。

纲　燕人立太子平为君。

目　昭王即位于破燕之后，吊死问孤，与百姓同甘苦，卑身厚币以招贤者。问郭隗曰：“齐因孤之国乱而袭破燕，孤极知燕小不足以报，然诚得贤士与之共国，以雪先王之耻，孤之愿也。先生视可者，得身事之！”隗曰：“古之人君有以千金使涓人求千里马者，马已死，买其骨五百金而返。君怒，涓人曰：‘死马且买之，况生者乎！马今至矣。’不期年而千里马至者三。今王必欲致士，先从隗始，况贤于隗者，岂远千里哉！”于是昭王为隗改筑宫而师事之。于是士争趣燕。乐毅自魏往，王以为亚卿，任以国政。

纲　庚戌，四年，秦使张仪说楚、韩、齐、赵、燕连衡以事秦。秦君卒，诸侯复合从。

目　秦惠王使告楚怀王，请以武关之外易黔中地，楚王曰：“不愿，愿得张仪而献黔中。”仪请行，秦王曰：“楚将甘心于子，奈何？”仪曰：“秦强而楚弱，大王在，楚不宜敢取臣。且臣善其嬖臣靳尚，尚得事幸姬郑袖，袖言，王无不听者。”遂往。楚王囚，将杀之，尚谓袖曰：“秦王甚爱张仪，将以六县及美女赎之。王重地尊秦，秦女必贵而夫人斥矣。”于是袖日夜泣于王曰：“臣各为其主耳。今杀张仪，秦必大怒。妾请子母俱迁江南，毋为秦所鱼肉也！”王乃赦仪而厚礼之。仪因说曰：“夫为从者无异于驱群羊而攻猛虎，不格明矣。今王不事秦，秦劫韩驱梁而攻楚，则楚危矣。大王诚听臣，请令秦、楚长为兄弟之国。”楚王已得仪而重出地，乃许之。

仪遂说韩王曰：“山东之士被甲蒙胄而会战，秦人捐甲徒裼以趋敌，此无异垂千钧于鸟卵之上，必无幸矣。大王不事秦，秦下甲据宜阳，塞成皋，则王之国分矣。为大王计，莫如事秦而攻楚，以转祸而悦秦。”韩王许之。

仪归报秦，封以六邑，号武信君。复使东说齐王曰：“从人说大王者必曰：‘齐蔽于三晋，地广兵强，虽有百秦，将无奈齐何。’今秦、楚嫁娶，韩献宜阳，梁效河外，赵割河间。大王不事秦，秦驱韩、梁、赵攻之，虽欲事秦，不可得也。”齐王许之。

仪西说赵王曰：“大王收率天下以摈秦，秦兵不敢出函谷关者十五年。今楚与秦为昆弟，韩、梁称藩臣，齐献鱼盐之地，此断赵之右肩也。夫断右肩而与人斗，失其党而孤居，求欲无危得乎！为大王计，莫若与秦约为兄弟之国也。”赵王许之。

仪北说燕王曰：“赵已事秦，大王不事秦，秦下甲云中、九原，驱赵攻燕，则易水、长城非王之有矣。”燕王请献常山之尾五城以和。

仪归报，未至，而惠王薨，子武王立。武王自为太子时不悦仪，诸侯闻之，皆畔衡，复合从。

纲　辛亥，五年，秦张仪复出相魏。

目　张仪诡说秦武王而相魏，一岁卒。

仪与苏秦皆以从横之术游诸侯，致位富贵，天下争慕之。又有魏人公孙衍者，号“犀首”，及秦弟代、厉，又周最、楼缓之徒，纷纭遍于天下，务以辩诈相高，不可胜载，而仪、秦、衍最著。

纲　壬子，六年，秦初置丞相。

纲　癸丑，七年，秦甘茂伐韩宜阳。

目　秦王使甘茂约魏以伐韩，茂至魏，乃使人还谓王曰：“魏听臣矣，然愿王勿伐！”王迎茂息壤而问其故，对曰：“宜阳大县，其实郡也。今倍数险，行千里，攻之难。鲁人有与曾参同姓名者杀人，人告其母，母织自若也。及三人告之，则其母投杼下机，逾墙而走。臣之贤不若曾参，王之信臣不如其母，疑臣者非特三人，臣恐大王之投杼也。魏文侯令乐羊攻中山，三年拔之。返而论功，文侯示之谤书一箧。乐羊再拜稽首曰：‘此非臣之功，君之力也！’今臣羁旅之臣也，樗里子、公孙奭挟韩而议之，王必听之，是王欺魏王，而臣受公仲侈之怨也，故臣愿王之勿伐也。”王曰：“寡人勿听也，请与子盟！”乃盟于息壤。

纲　甲寅，八年，秦拔宜阳。

目　甘茂攻宜阳，五月而不拔，樗里子、公孙奭果争之。秦王欲罢兵，茂曰：“息壤在彼。”王乃悉起兵佐茂，斩首六万，遂拔宜阳。

纲　秦君卒，弟稷立。母芈氏治国事，以舅魏冉为将军。

纲　赵始胡服，招骑射。

目　赵武灵王与肥义谋胡服骑射以教百姓，国人皆不欲。公子成称疾不朝，王自往请之曰：“吾国无骑射之备，将何以守？先时中山负齐之强，侵暴吾地，引水围鄗，几于不守。先君丑之，故寡人变服骑射，欲以备四境之难，报中山之怨也。”公子成听命，乃赐胡服以朝，而始出令焉。

纲　丙辰，十年，彗星见。

纲　戊午，十二年，彗星见。

纲　庚申，十四年，日食，昼晦。

纲　壬戌，十六年，赵君废其太子章而传国于少子何，自号“主父”。

目　初，武灵王以长子章为太子。后纳吴广之女孟姚，有宠。生子何，爱之，欲及其生而立之，乃废章而传国焉。使肥义为相国傅王，而自号“主父”。

纲　秦伐楚，取八城。遂诱楚君槐于武关，执之以归。楚人立太子横。

目　秦伐楚，取八城。秦王乃遗楚王书曰：“寡人愿与君王会武关，面相约，结盟而去。”楚王欲往恐见欺，欲不往恐秦怒。昭睢、屈平曰：“毋行而发兵自守耳！秦，虎狼也，有并诸侯之心，不可信也！”王稚子子兰劝王行，王乃入秦。秦王令一将军诈为王，伏兵武关，劫之与西，遂留之。时楚太子横方质于齐，昭睢诈赴于齐，齐王归楚太子，楚人立之。初，屈平为怀王左徒，志洁行廉，明于治体，王甚任之。后以谗见疏，而眷顾不忘，作离骚之辞以自怨，尚冀王之一寤，而王终不寤也。其后子兰又谮之于顷襄王，王怒，迁之于江南。原遂怀石自投汨罗以死。

纲　秦以田文为丞相。

目　秦王闻田文贤，使请于齐以为相。

纲　癸亥，十七年，田文自秦逃归。

目　或谓秦王曰：“文相秦，必先齐而后秦；秦其危哉！”王囚文，欲杀之。使人求解于王之幸姬，姬欲得其狐白裘，而文先以献于秦王矣。文客有善为狗盗者，盗裘以献。姬言于王而遣之。王后悔，使追之。文至关，关法，鸡鸣乃出客，时尚蚤，追者将至，客有善为鸡鸣者，野鸡皆应之。文乃得脱归。

纲　齐、韩、魏伐秦，败其军于函谷关，河、渭绝一日。秦割河东三城以和，三国乃退。

目　孟尝君怨秦，与韩、魏攻之，入函谷关。秦昭王谓丞相楼缓、公子池曰：“三国之兵深矣，寡人欲割河东而讲。”对曰：“讲亦悔，不讲亦悔。”王曰：“何也？”对曰：“王割河东而讲，三国虽去，王必曰：‘惜矣！三国且去，吾特以三城从之。’此讲之悔也。王不讲，三国入函谷，咸阳必危，王又曰：‘惜矣！吾爱三城而不讲。’此不讲之悔也。”王曰：“钧吾悔也。宁亡三城而悔，无危咸阳而悔也。”乃使公子池以三城讲于三国，遂罢兵。

纲　赵君封弟胜为平原君。

目　平原君好士，食客常数千人。有公孙龙者，善为坚白同异之辩，平原君客之。孔子之玄孙穿自鲁适赵，与龙论臧三耳，龙甚辩析，穿弗应。平原君问之，穿曰：“几能令臧三耳矣。然谓三耳甚难而实非也，谓两耳甚易而实是也，不知君将从易而是者乎，其亦从难而非者乎？”平原君谓龙曰：“公无复与孔子高辩事也！其人理胜于辞，公辞胜于理；辞胜于理，终必受诎。”

纲　乙丑，十九年，楚君槐卒于秦。

目　怀王发病薨于秦，秦人归其丧。楚人怜之，如悲亲戚。诸侯由是不直秦。

纲　丙寅，二十年，赵故太子章作乱，公子成、李兑诛之，遂弑主父于沙丘。

目　赵主父及王游沙丘异宫，公子章、田不礼作乱，诈以主父令召王。肥义先入，杀之。公子成、李兑起兵距难，章败，走主父，成、兑因围主父宫，杀章及不礼而灭其党。成、兑相与谋曰：“以章故，围主父；即解兵，吾属夷矣！”乃遂围之，令：“宫中人后出者夷！”主父欲出不得，探雀食之，三月余饿死。

纲　己巳，二十三年，楚君迎妇于秦。

纲　乙亥，二十九年，齐灭宋。

纲　丙子，三十年，齐杀狐咺、陈举。燕使亚卿乐毅如赵。

目　齐湣王灭宋而骄，乃侵楚及三晋，欲并二周，为天子。狐咺正议，陈举直言，皆杀之。燕昭王日夜抚循其人，乃谋伐齐。于是使乐毅约赵秦，连楚及魏。诸侯害齐之骄暴，皆许之。

纲　丁丑，三十一年，燕上将军乐毅以秦、魏、韩、赵之师伐齐，入临淄。齐君地出走，其相淖齿杀之。毅下齐七十余城，燕封毅为昌国君。

目　燕悉起兵，使乐毅为上将军，并将秦、魏、韩、赵之师以伐齐，战于济西，齐师大败。毅身率燕师，长驱逐北，遂入临淄。湣王出走。毅取宝物、祭器，输之于燕。燕王封毅为昌国君，留徇齐城未下者。

齐王走莒。楚使淖齿将兵救齐，因为齐相。齿欲与燕分齐地，乃执湣王而数之曰：“千乘、博昌之间，方数百里，雨血沾衣，王知之乎？”曰：“知之。”“嬴、博之间，地坼及泉，王知之乎？”曰：“知之。”“有人当阙而哭者，求之不得，去则闻其声，王知之乎？”曰：“知之。”齿曰：“雨血者，天以告也；地坼者，地以告也；当阙而哭者，人以告也。而王不戒焉，何得无诛！”遂擢王筋，悬之庙梁，宿昔而死。

乐毅闻画邑人王蠋贤，令军中环画三十里无入。使人请蠋，蠋不往。燕人曰：“不来，吾且屠画！”蠋曰：“吾闻忠臣不事二君，烈女不更二夫。齐王不用吾谏，吾退耕于野。国破君亡，吾不能存，而又欲劫之以兵；与其不义而生，不若死！”遂自经死。

毅整军，禁侵掠，礼逸民，宽赋敛，除暴令，修旧政，齐民喜悦。祀桓公、管仲于郊，封王蠋之墓。六月之间，下齐七十余城，皆为郡县。

纲　戊寅，三十二年，齐人讨杀淖齿，而立其君之子法章，保莒城。

目　淖齿之乱，湣王子法章变名姓为莒太史敫家佣。敫女奇法章状貌，怜而窃衣食之，因与私通。湣王从者王孙贾失王处而归，其母曰：“汝朝出而晚来，则吾倚门而望；汝暮出而不还，则吾倚闾而望。汝今事王，王走，汝不知其处，汝尚何归焉！”贾乃入市呼曰：“淖齿乱齐国，杀湣王。欲与我诛之者，袒右！”市人从者四百人，与攻淖齿，杀之。于是齐亡臣相与求湣王子法章立以为齐王，保莒城以拒燕，布告国中曰：“王已立在莒矣！”

纲　赵使蔺相如献璧于秦。

目　赵得楚和氏璧，秦王请以十五城易之。赵欲勿与，畏秦强；欲与之，恐见欺。蔺相如曰：“以城求璧而不与，曲在我矣。与之璧而不与我城，则曲在秦。臣愿奉璧而往；城不入，则臣请完璧而归！”王遣之。相如至秦，既献璧，视秦王无意偿城，乃绐取璧，遣从者怀之，间行归赵，而以身待命于秦。秦王贤而归之，赵王以为上大夫。

纲　卫君卒。

目　嗣君好察微隐，县令有发褥而席弊者，嗣君闻之，乃赐之席；令大惊，以为神。又使人过关市，赂之以金，既而召关市，问有客过与汝金，汝回遣之；关市大恐。又爱泄姬，重如耳，而恐其因爱重以壅己也，乃贵薄疑以敌如耳，尊魏妃以偶泄姬，曰：“以是相参也。”卫有胥靡，亡之魏，嗣君使以五十金买之，不得，乃以左氏易之。左右曰：“以一都买一胥靡可乎？”嗣君曰：“治无小，乱无大，法不立，诛不必，虽有十左氏无益也。法立，诛必，虽失十左氏无害也。”

纲　庚辰，三十四年，楚谋入寇，王使东周公喻止之。

目　楚欲图周，王使东周武公谓楚令尹昭子曰：“西周之地，不过百里，而名为天下共主。裂其地不足以肥国，得其众不足以劲兵。而攻之者，名为弑君。然而犹有欲攻之者，见祭器在焉故也。夫虎肉臊而兵利身，人犹攻之；若使泽中之麋蒙虎之皮，人之攻之必万倍矣。裂楚之地，足以肥国，诎楚之名，足以尊主。今子欲诛残天下之共主，居三代之传器，器南，则兵至矣！”于是楚计不行。

纲　壬午，三十六年，秦、赵会于渑池。

目　秦王告赵王，愿为好会于河外渑池。赵王行，蔺相如从。及会，饮酒，秦王请赵王鼓瑟，赵王鼓之。相如请秦王击缶，秦王不肯。相如曰：“五步之内，臣请得以颈血溅大王矣！”左右欲刃相如，相如张目叱之，左右皆靡。秦王乃一击缶。罢酒，秦终不能有加于赵；赵人亦盛为之备，秦不敢动。

赵王归，以相如为上卿，位在廉颇右。颇曰：“我为将，有攻城野战之功。相如素贱，徒以口舌而位加我上，我见必辱之。”相如闻之，不肯与会；每朝，常称病。出而望见，辄引车避匿。其舍人皆以为耻。相如曰：“子视廉将军孰与秦王？”曰：“不若。”相如曰：“夫以秦王之威，而相如廷叱之；相如虽驽，独畏廉将军哉！顾吾念之，秦所以不敢加兵于赵，徒以吾两人在也。今两虎共斗，其势不俱生。吾所以为此者，先国家之急而后私雠也！”颇闻之，肉袒负荆，至门谢罪，遂为刎颈交。

纲　燕君平卒。乐毅奔赵，齐田单击破燕军，尽复齐地。齐君入临淄，封单为安平君。赵封乐毅为望诸君。

目　时齐地皆已属燕，独莒、即墨未下，乐毅并军围之。即墨大夫战死。即墨人曰：“安平之战，田单宗人以铁笼得全，是多智习兵。”立以为将。乐毅围二邑，期年不克，乃令解围，去城九里而为垒，令曰：“城中民出者勿获，困者赈之，使即旧业。”三年而犹未下。或谗之于昭王曰：“乐毅智谋过人，呼吸之间克七十余城，今不下者两城耳，非其力不能拔，欲久仗兵威以服齐人，遂南面而王耳。”昭王于是置酒大会，引言者斩之，遣国相立毅为齐王。毅皇恐不受，拜书，以死自誓。由是齐人服其义，诸侯畏其信，莫敢复有谋者。

顷之，昭王薨。惠王自为太子时，不快于乐毅，田单乃纵反间曰：“乐毅与燕新王有隙，畏诛，欲连兵王齐。齐人未附，故且缓攻即墨以待其事。齐所惧，惟恐他将之来，即墨残矣。”惠王闻之，即使骑劫代将，毅遂奔赵。将士由是愤惋不和。

田单乃令城中人食，必祭先祖于庭，飞鸟皆翔舞而下。燕人怪之，单因宣言曰：“当有神师下教。”俄有一卒曰：“臣可以为师乎？”单遂师之。每有约束，必称神师。又宣言曰：“吾惟惧燕人劓所得齐卒，置之前行，即墨败矣！”燕人如其言。城中皆怒，坚守，惟恐见得。单又言：“吾惧燕人掘吾城外冢墓，可为寒心！”燕军掘烧之。齐人望见，皆涕泣，欲出战。单知其可用，乃身操版锸，与士卒分功；妻妾编于行伍之间；尽散饮食飨士。令甲卒皆伏，使老弱、女子乘城，遣使约降；燕军益懈。单收城中得牛千余，为绛缯衣，画以五采龙文，束兵刃于其角，灌脂束苇于其尾，凿城数十穴，夜纵牛，烧苇端，壮士五千人随之。牛热怒奔燕军，所触尽死伤。燕军大惊，而城中鼓噪从之，燕军败走。齐人杀骑劫，追亡逐北，至河上，七十余城皆复为齐。乃迎王自莒入临淄。

王以太史敫之女为后，是为君王后。生太子建。以单为相，封安平君。太史敫曰：“女不取媒，因自嫁，污吾世！”终身不见君王后，君王后亦不以不见故，失人子之礼。

田单尝出见老人涉淄，而寒不能行，解裘衣之。襄王恶之，曰：“单将欲以是取吾国乎！”岩下有贯珠者闻之，言于王曰：“王不如因以为己善。下令曰：‘寡人忧民之饥也，单收而食之。寡人忧民之寒也，单收而衣之。称寡人之意。’单有是善而王嘉之，单之善亦王之善也。”王曰：“善。”乃赐单牛酒。

王有幸臣九人，语王曰：“安平君内抚百姓，外怀戎翟，礼天下之贤士，其志欲有为也。”异日，王曰：“召相单来！”单所任貂勃闻之，稽首于王曰：“周文王得吕尚以为太公，齐桓公得管夷吾以为仲父，今王得安平君而独曰‘单’，安得此亡国之言乎！夫安平君以惴惴即墨三里之城，五里之郭，而反千里之齐。当是时而自王，天下莫之能止。然计之于道，归之于义，以为不可，故栈道木阁，而迎王于城阳。今国已定，民已安矣，王乃曰‘单’，婴儿之计不为此也。”王乃杀九人，而益封安平君万户。

赵王欲与乐毅谋伐燕，毅泣曰：“臣畴昔之事昭王，犹今日之事大王也。若复得罪在他国，终身不敢谋赵之奴隶，况子孙乎！”赵王乃止，而封毅于观津，号望诸君。燕惠王恐赵用之以乘其敝，乃使人让毅，且谢之曰：“将军捐燕归赵，自为计则可矣，而何以报先王所以遇将军之意乎！”毅报书曰：“免身立功，以明先王之迹，臣之上计也。罹毁辱之谤，堕先王之名，臣之所大恐也。临不测之罪，以幸为利，义之所不忍出也。古之君子交绝不出恶声，忠臣去国不洁其名。臣虽不侫，数奉教于君子矣。”燕乃复以毅子闲为昌国君，而毅往来复通燕，竟卒于赵。

纲　薛公田文卒。

目　初，齐湣王既灭宋，欲去孟尝君。孟尝君奔魏，魏以为相，与诸侯共伐破齐。襄王复国，而孟尝君中立为诸侯，无所属。襄王畏之，与连和。至是卒，诸子争立，齐、魏共灭之。

纲　癸未，三十七年，秦白起伐楚拔郢，烧夷陵。楚徙都陈。秦置南郡，封起为武安君。

纲　乙酉，三十九年，魏封公子无忌为信陵君。

纲　戊子，四十二年，赵、魏伐韩，秦救之，大破其军，魏割南阳以和。

目　秦救韩，败赵、魏之师。魏段干子请割南阳予秦以和。苏代谓魏王曰：“欲玺者，段干子也。欲地者，秦也。今王使欲玺者制地，欲地者制玺，魏地尽矣！夫以地事秦，犹抱薪救火，薪不尽，火不灭。”王曰：“是则然矣。然事始已行，不可更矣。”对曰：“夫博之所以贵枭者，便则食，不便则止。今何王之用智不如用枭也？”王不听，卒以南阳为和。

纲　辛卯，四十五年，秦伐赵，围阏与，赵奢击却之。赵封奢为马服君。

目　初，赵奢为田部吏，收徂税，平原君家不肯出，奢以法杀其用事者九人。平原君怒，将杀之。奢曰：“君于赵为贵公子，今纵君家而不奉公则法削，法削则国弱，国弱则诸侯加兵，是无赵也。君安得有此富乎！以君之贵，奉公如法则上下平，上下平则国强，国强则赵固，而君为贵戚，岂轻于天下邪！”平原君贤之，言于王。使治国赋，国赋大平，民富而府库实。及秦围阏与，王召群臣问之，廉颇、乐乘皆曰：“道远险狭，难救。”奢曰：“道远险狭，如两鼠斗于穴中，将勇者胜。”王乃令奢将兵救之，秦师大败，解阏与而还。赵封奢为马服君。

纲　秦以范睢为客卿。

目　初，魏人范睢从中大夫须贾使于齐，齐王闻其辩口，私赐之金。贾疑睢以国阴事告齐也，归告其相魏齐。齐怒，笞击睢，折胁，折齿，置厕中。睢佯死，得出，魏人郑安平持睢亡匿，更姓名曰张禄。

秦谒者王稽使魏，载与俱归。荐之王，王见之离宫。睢未敢言内，先言外事，以观秦王之俯仰。因进曰：“穰侯越韩、魏而攻齐，非计也。今王不如远交而近攻，得寸则王之寸也，得尺亦王之尺也。今夫韩、魏，中国之处而天下之枢也。王若欲霸，必亲中国以为天下枢，而威楚、赵，则齐附，而韩、魏因可虏矣。”王曰：“善。”乃以睢为客卿，与谋国事。

周纪

赧王

纲　乙未，四十九年，秦君废其母，不治事。逐魏冉、芈戎、公子巿、公子悝。以范睢为丞相，封应侯。

目　范睢日益亲，用事，因说秦王曰：“臣居山东时，闻齐之有孟尝君，不闻有王；闻秦有太后、穰侯，不闻有王。夫擅国之谓王，能利害之谓王，制杀生之谓王。今太后擅行不顾，穰侯出使不报，华阳、泾阳击断无讳，高陵进退不请，四贵备而国不危，未之有也。臣又闻之，木实繁者披其枝，披其枝者伤其心；大其都者危其国，尊其臣者卑其主。淖齿管齐而弑湣王，李兑管赵而囚主父。今臣观四贵之用事，此亦齿、兑之类也。窃恐万世之后，有秦国者，非王子孙也！”王以为然，于是废太后，逐穰侯、华阳君、芈戎、高陵君巿、泾阳君悝于关外，以睢为丞相，封应侯。

纲　丙申，五十年，秦伐赵，取三城，齐救却之。遂以赵师伐燕，取中阳；伐韩，取注人。

目　秦攻赵，赵王新立，太后用事，求救于齐。齐人曰：“必以长安君为质。”太后不可。齐师不出，大臣强谏。太后明谓左右曰：“有复言者，老妇必唾其面！”左师触龙请见，曰：“贱息舒祺，最少，不肖，而臣衰，窃爱之，愿得补黑衣之缺，以卫王宫。”太后曰：“诺。年几何矣？”对曰：“十五岁矣。虽少，愿及臣未填沟壑而托之。”太后曰：“丈夫亦爱少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”太后曰：“君过矣！不如长安君之甚。”左师曰：“父母爱其子则为之计深远。媪之送燕后也，持其踵而哭，念其远也，亦哀之矣。已行，非不思也，祭祀则祝之曰：‘必勿使反！’岂非为之计长久，为子孙相继为王也哉？”太后曰：“然。”左师曰：“今三世以前，至于赵王之子孙为侯者，其继有在者乎？”曰：“无有。”曰：“此其近者祸及身，远者及其子孙。岂人主之子侯则不善哉？位尊而无功，奉厚而无劳，而挟重器多也。今媪尊长安君之位，封以膏腴之地，多与之重器，而不及今令有功于赵，一旦山陵崩，长安君何以自托于赵哉？”太后曰：“诺，恣君之所使之！”于是为长安君约车百乘质于齐。齐师乃出，秦师退。

纲　戊戌，五十二年，楚太子完自秦逃归。楚君横卒，完立。以黄歇为相，封春申君。

纲　己亥，五十三年，秦白起伐韩，拔野王。上党降赵。

目　秦武安君伐韩，拔野王。上党路绝，上党守冯亭献之赵。赵王以问平阳君豹，对曰：“圣人甚祸无故之利。”王曰：“人乐吾德，何谓无故？”豹曰：“秦蚕食韩地，中绝，不令相通，固自以为坐而受上党也。韩氏所以不入之秦者，欲嫁其祸于赵也。秦服其劳而赵受其利，虽强大不能得之于弱小，弱小顾能得之于强大乎！岂得谓之非无故哉？不如勿受。”平原君请受之。王乃使平原君往受地，封冯亭为华阳君。亭垂涕，不见使者，曰：“吾不忍卖主之地而食之也！”

纲　辛丑，五十五年，秦王龁攻赵上党，拔之。白起代将，大破赵军，杀其将赵括，坑降卒四十万。

目　秦王龁攻上党，拔之。上党民走赵。赵廉颇军长平，以按据之。龁遂攻赵。赵军数败，廉颇坚壁不出，又失亡多。赵王怒，数让之。应侯又使人行千金为反间，曰：“秦独畏马服君之子括为将耳！廉颇易与，且降矣！”赵王遂以赵括代颇将。蔺相如曰：“王以名使括，若胶柱鼓瑟。括徒能读其父书传，不知合变也。”王不听。括自少时学兵法，以天下莫能当；与奢言之，奢不能难，然不谓善也。括母问其故，奢曰：“兵，死地也，而括易言之。使赵将之，破赵军者必括也。”及括将行，母上书言括不可使。王曰：“吾已决矣。”母因曰：“即有不称，妾请无随坐！”王许之。

秦王闻括已将，乃阴使武安君为上将军，而龁为裨将，令军中敢泄者斩。括至军，悉更约束，易置军吏，出击秦军。武安君佯败走，张二奇兵以劫之。括乘胜追造秦壁，壁坚拒不得入，而秦奇兵绝其后。军分为二，粮道绝。赵军食绝四十六日，人相食，急攻秦垒，欲出不得。括自出搏战，秦射杀之，卒四十万人皆降。武安君曰：“秦已拔上党，其民不乐为秦而归赵。赵卒反覆，恐为乱。”乃挟诈尽坑之，遗其小者二百余人归赵。

纲　壬寅，五十六年，魏以孔斌为相，寻以病免。

目　魏王闻子顺贤，聘以为相，陈大计不用，乃以病致仕。

秦之始伐赵也，魏王问于诸大夫，皆曰：“秦若不胜，则可乘敝而击之；胜则因而服焉，于我何损？”斌曰：“不然。秦，贪暴之国也，胜赵必复他求，吾恐于时魏受其师也。先人有言：燕雀处屋，子母相哺，呴呴相乐，自以为安矣。灶突炎上，栋宇将焚，燕雀颜不变，不知祸之将及己也。今子不悟赵破而患将及己，可以人而同于燕雀乎！”斌，穿之子也。

纲　癸卯，五十七年，秦伐赵，围邯郸。

目　秦武安君病，使王陵伐赵，攻邯郸，少利。武安君病愈，王欲使代之。武安君曰：“邯郸实未易攻也，且诸侯之救日至。秦虽胜于长平，然士卒死者过半，国内空，远绝山河，而争人国都，赵应其内，诸侯攻其外，破秦军必矣。”王又使应侯请之，终辞不行；及以王龁代陵。

纲　赵公子胜如楚乞师，楚黄歇帅师救赵。

目　赵王使平原君求救于楚，约其门下文武备具者二十人与俱，得十九人，余无可取者。毛遂自荐。平原君曰：“夫贤士之处世，如锥处囊中，其末立见。今先生处胜门下，三年于此矣，胜未有所闻，是先生无所有也。”遂曰：“臣乃今日请处囊中耳，使臣得蚤处囊中，乃脱颖而出，非特其末见而已。”平原君乃与俱至楚，与楚王言合从之利，久不决。毛遂按剑历阶而上，曰：“从之利害，两言而决耳！今日出而言，日中不决，何也？”王怒叱之，遂按剑而前曰：“王之所以叱遂者，以楚国之众也。今十步之内，王不得恃楚国之众也！王之命悬于遂手。吾君在前，叱者何也？今以楚之强，天下弗能当。白起小竖子耳，一战而举鄢郢，再战而烧夷陵，三战而辱王之先人，此百世之怨，赵之所羞，而王不知恶焉。合从者为楚，非为赵也。”王曰：“唯唯。”乃与楚王歃血定从而归。平原君曰：“胜不敢复相天下士矣！”因以毛遂为上客，而楚使春申君将兵救赵。

纲　魏晋鄙帅师救赵，次于邺，公子无忌袭杀鄙，夺其军以进。

目　魏王使晋鄙救赵。秦王使谓魏曰：“吾攻赵，旦暮且下，诸侯敢救者，必移兵先击之！”魏王恐，止晋鄙，壁邺。又使新垣衍入邯郸说赵，欲共尊秦为帝，以却其兵。鲁仲连闻之，往见衍曰：“彼秦者弃礼义而上首功之国也。彼即肆然而为帝于天下，则连有蹈东海而死耳，不愿为之民也！且梁未睹秦称帝之害故耳。昔者九侯、鄂侯、文王，纣之三公也。纣醢九侯，鄂侯争之强，故脯鄂侯；文王闻之，喟然而叹，故拘之羑里之库，欲令之死。今秦、梁俱据万乘之国，各有称王之名，奈何睹其一战之胜，欲从而帝之，卒就脯醢之地乎！且秦无已而帝，则将行其天子之礼以号令天下，变易诸侯之大臣，夺其所憎而与其所爱，又使女子谗妾为诸侯妃姬，梁王安得晏然而已乎！而将军又何以得故宠乎！”衍起再拜曰：“吾乃今知先生天下士也！吾请出，不敢复言帝秦矣！”

初，魏公子无忌爱人下士，致食客三千人。有隐士侯嬴，家贫，为夷门监者。公子置酒，大会宾客，坐定，从车骑，虚左，自迎侯生。至，公子引侯生坐上坐，宾客皆惊。及秦围赵，赵平原君夫人，无忌姊也，使者冠盖相属于魏，让公子。公子患之，数请魏王敕晋鄙救赵，及宾客辩士游说万端，王终不听。公子乃过见侯生，再拜问计。生曰：“吾闻晋鄙兵符，在王卧内，而如姬最幸，力能窃之。且公子尝为报其父仇，如姬欲为公子死无所辞。诚一开口，则得虎符，夺鄙兵，北救赵，西却秦，此五伯之功也。”公子如其言，得兵符。侯生曰：“将在外，君令有所不受。有如鄙疑而复请之，则事危矣。臣客朱亥，力士，可与俱。鄙不听，使击之。”公子至邺，晋鄙合符，果疑之。亥袖四十斤铁椎，椎杀鄙。公子勒兵下令曰：“父子俱在军中者，父归！兄弟俱在军中者，兄归！独子无兄弟者，归养！”得选兵八万人，将之而进。

纲　甲辰，五十八年，秦杀白起。

目　王龁战不利，武安君曰：“不听吾计，今何如矣？”王闻之，怒，强起之。武安君称病笃，乃免为士伍，迁之阴密。行至杜邮，应侯曰：“起之迁，意尚怏怏，有余言。”王乃使赐之剑，武安君遂自杀。秦人怜之。应侯乃任郑安平，使将击赵。

纲　魏公子无忌大破秦军邯郸下。

目　信陵君大破秦军于邯郸下，王龁解围走。郑安平以二万人降赵。

信陵君不敢归魏，使将将其军以还。赵王欲以五城封公子，公子闻之，有自功之色。客有说公子曰：“物有不可忘，有不可不忘。人有德于公子，公子不可忘也。公子有德于人，愿公子忘之也。且矫令夺兵以救赵，于赵则有功矣，于魏则未为忠臣也。公子乃自骄而功之，窃为公子不取也！”于是公子立自责，若无所容。赵王自迎，与公子饮至暮，以公子退让，竟不忍言献五城。

平原君欲封鲁仲连，仲连亦不受，乃以千金为寿。连笑曰：“所贵为天下之士者，为人排患难解纷乱而无取也。即有取者，是商贾之事，连不忍为也！”遂辞去，终身不复见。

纲　秦太子之子异人自赵逃归。

目　秦太子妃曰华阳夫人，无子。夏姬生子异人，质于赵。秦数伐赵，赵不礼之，困不得意。阳翟大贾吕不韦适邯郸，见之，曰：“此奇货可居！”乃说之曰：“秦王老矣。太子爱华阳夫人而无子。子之兄弟二十余人，子居中，不甚见幸，太子即位，子不得争为嗣矣。”异人曰：“奈何？”不韦曰：“能立适嗣者独华阳夫人耳。不韦虽贫，请以千金为子西游，立子为嗣。”异人曰：“必如君策，秦国与子共之。”不韦乃与五百金令结宾客，复以五百金买奇物玩好，自奉而西，见夫人姊，而以献于夫人，因誉异人之贤，宾客遍天下，日夜泣思太子及夫人，曰：“异人也以夫人为天！”夫人喜。不韦因使其姊说曰：“夫人爱而无子，不以繁华时蚤自结于诸子中贤孝者，举以为适，即色衰爱弛，虽欲开一言，尚可得乎！今异人贤，而自知中子，不得为适，诚以此时拔之，是异人无国而有国，夫人无子而有子也，则终身有宠于秦矣。”夫人以为然，乘间言之。太子与夫人又刻玉符，约以为嗣，因请不韦傅之。

不韦娶邯郸姬绝美者与居，知其有娠，异人见而请之。不韦佯怒，既而献之，期年而生子政，异人遂以为夫人。邯郸之围，赵人欲杀之，不韦赂守者得脱，亡赴秦军，遂归。异人楚服而见夫人，夫人曰：“吾楚人也，当自子之。”更名曰楚。

纲　乙巳，五十九年，秦伐韩、赵，王命诸侯讨之。秦遂入寇，王入秦，尽献其地，归而卒。

目　秦伐韩，取阳城、负黍，斩首四万。伐赵，取二十余县，斩首九万。赧王恐，倍秦，与诸侯约从，欲伐秦。秦使将军樛攻西周，赧王入秦，顿首受罪，尽献其邑三十六，口三万。秦受其献而归赧王于周，是岁卒。

东周君

纲　丙午。

纲　秦丞相范睢免。

目　秦河东守王稽坐与诸侯通，弃市。王临朝而叹，应侯请其故。王曰：“武安君死，而郑安平、王稽皆畔，内无良将，外多敌国，吾是以忧！”应侯惧，不知所出。燕客蔡泽闻之，西入秦，先使人宣言于应侯曰：“蔡泽见王，必夺君位。”应侯召泽让之，泽曰：“吁，君何见之晚也！夫四时之序，成功者去。商君、吴起、大夫种，何足愿与？”应侯谬曰：“何为不可！君子有杀身以成名，死无所恨。”泽曰：“身名俱全者，上也；名可法而身死者，次也。三子之可愿，孰与闳夭、周公哉？语曰：‘日中则移，月满则亏。’进退赢缩，与时变化。今君怨已雠而德已报，意欲至矣而无变计，窃为君危之！”应侯曰：“善。”遂荐泽于王，因谢病免。王悦泽计，以为相，数月免。

纲　楚以荀况为兰陵令。

目　荀卿，赵人，春申君以为兰陵令。

荀卿尝与临武君论兵于赵孝成王前。王曰：“请问兵要。”卿对曰：“要在附民。夫仁人之兵，上下一心，三军同力；臣之于君也，下之于上也，若子弟之事父兄，若手臂之扞头目而覆胸腹也。故兵要在于附民而已。故齐之技击不可以遇魏之武卒，魏之武卒不可以遇秦之锐士，秦之锐士不可以当桓、文之节制，桓、文之节制不可以敌汤、武之仁义。故招延募选，隆势诈，尚功利，是渐之也。礼义教化，是齐之也。故兵大齐则制天下，小齐则制邻敌。”王曰：“善。请问为将。”卿曰：“号令，欲严以威；赏罚，欲必以信；处舍，欲周以固；徙举进退，欲安以重，欲疾以速；窥敌观变，欲潜以深，欲伍以参；遇敌决战，必行吾所明，无行吾所疑，夫是之谓六术。无欲将而恶废，无怠胜而忘败，无威内而轻外，无见利而不顾其害，凡虑事欲熟而用财欲泰，夫是之谓五权。可杀而不可使处不完，可杀而不可使击不胜，可杀而不可使欺百姓，夫是之谓三至。凡百事之成也必在敬之，其败也必在慢之，故敬胜怠则吉，怠胜敬则灭，计胜欲则从，欲胜计则凶。战如守，行如战，有功如幸。慎行此六术、五权、三至，而处之以恭敬无旷，夫是之谓天下之将。”临武君曰：“善。”陈嚣问曰：“先生议兵，常以仁义为本，然则又何以兵为哉？”卿曰：“仁者爱人，故恶人之害之也；义者循理，故恶人之乱之也。故兵者所以禁暴除害也，非争夺也。”

纲　周民东亡，秦取其宝器，迁西周公于狐之聚。

纲　楚人迁鲁于莒而取其地。

纲　丁未，韩王入朝于秦。

纲　戊申，秦王郊见上帝于雍。

纲　庚戌，秋，秦王稷薨，太子柱立。

纲　辛亥，冬十月，秦王薨，子楚立。

目　孝文王即位三日而薨，子楚立，尊华阳夫人为华阳太后，夏姬为夏太后。

纲　燕伐齐，拔聊城；齐伐取之。

目　燕将攻齐聊城，拔之；或谮之燕王。燕将保聊城，不敢归。齐田单攻之，岁余不下。鲁仲连乃为书，约之矢以射城中，遗燕将，曰：“为公计者，不归燕则归齐。今独守孤城，齐兵日益而燕救不至，将何为乎？”燕将见书，泣三日，犹豫不能决，遂自杀。聊城乱，田单克之。归，言仲连于齐王，欲爵之。仲连逃之海上，曰：“吾与富贵而诎于人，宁贫贱而轻世肆志焉！”魏王问天下之高士于子顺，子顺曰：“世无其人也；抑可以为次，其鲁仲连乎！”

纲　壬子，秦以吕不韦为相国，封文信侯。

纲　秦灭东周，迁其君于阳人聚。

目　东周君与诸侯谋伐秦；王使相国帅师灭之，迁东周君于阳人聚。周遂不祀。周比亡，凡七邑。

右周三十七王，并东周君计八百七十三年。

秦纪

庄襄王

纲　甲寅，秦伐魏，魏公子无忌帅五国之师败之，追至函谷还。

目　蒙骜伐魏，取高都、汲。魏王患之，使人请信陵君。信陵君不肯还，其客毛公、薛公见曰：“公子所以重于诸侯者，徒以有魏也。今魏急而公子不恤，一旦秦克大梁，夷先王之宗庙，公子何面目立天下乎！”语未毕，信陵君色变，趣驾还魏。魏王持信陵君而泣，以为上将军。求援于诸侯，诸侯闻之，皆遣兵救魏。信陵君遂率五国之师，败骜于河外，追至函谷关而还。

安陵人缩高之子仕于秦，守管。信陵君攻之不下，使人召高，将以为五大夫，执爵尉，而使攻管。高对曰：“父攻子守，人之笑也；见臣而下，是倍主也。父教子倍，亦非君之所喜。敢辞！”信陵君怒，使谓安陵君：“生束缩高而致之！不然，无忌将帅十万之师以造城下。”安陵君曰：“吾先君成侯受诏襄王以守此城也，手受太府之宪，其上篇曰：‘子弑父，臣弑君，有常不赦。国虽大赦，降臣亡子不得与焉。’今缩高辞大位以全父子之义，而君曰‘必生致之’，是使我负襄王之诏而废太府之宪也。”缩高闻之曰：“信陵君为人悍猛而自用，此辞反，必为国祸。吾已全己，无违人臣之义矣，岂可使吾君有魏患乎！”乃之使者舍，刎颈而死。信陵君闻之，缟素避舍，而遣使谢安陵君。

纲　五月，秦王薨，子政立。

目　政生十三年矣，国事皆委于文信侯，号仲父。

后秦纪

始皇帝

纲　乙卯，秦凿泾水为渠。

目　韩欲疲秦，使无东伐，乃使水工郑国为间于秦，凿泾水为渠。中作而觉，欲杀之。国曰：“臣为韩延数年之命，然渠成亦秦万世之利也。”乃使卒为之。注填阏之水溉舄卤之地四万余顷，收皆亩一钟，由是秦益富饶。

纲　丙辰，赵王薨。廉颇奔魏。

目　赵使廉颇伐魏，取繁阳。孝成王薨，悼襄王立，使乐乘代颇。颇怒，攻之，遂出奔魏；魏不能用。赵师数困，王复思之，使视颇尚可用否。颇之仇郭开多与使者金，令毁之。颇见使者，一饭斗米，肉十斤，被甲上马，以示可用。使者还报曰：“廉将军老，尚善饭，然与臣坐，顷之三遗矢矣。”王遂不召。楚人迎之。颇一为楚将，无功，曰：“我思用赵人！”遂卒于楚。

纲　丁巳，赵李牧伐燕，取武遂、方城。

目　李牧者，赵之北边良将也，尝居代、雁门备匈奴，以便宜置吏，市租皆输入莫府，为士卒费，日击数牛飨士。习骑射，谨烽火，多间谍。为约曰：“匈奴入盗则急收保，有敢捕虏者斩！”如是数岁，无所亡失，匈奴皆以为怯。士日得赏赐而不用，皆愿一战。于是大破匈奴十余万骑，单于奔走，十余岁不敢近赵边。

纲　戊午，秋七月，秦蝗、疫，令民纳粟拜爵。

纲　庚申，楚、赵、魏、韩、卫合从以伐秦，至函谷，皆败走。

目　诸侯患秦攻伐无已时，故五国合从以伐之。楚王为从长，春申君用事，取寿陵。至函谷，秦师出，五国兵皆败走。

纲　楚迁于寿春。

纲　癸亥，夏四月，秦大寒，民有冻死者。

纲　秋九月，秦嫪毐作乱，伏诛，夷三族。秦王迁其太后于雍。

目　初，秦王即位，年少，太后时时与文信侯私通。王益壮，文信侯恐事觉及祸，乃以舍人嫪毐诈为宦者进之。生二子，封毐为长信侯，政事皆决于毐。至是有告毐实非宦者，王下吏治毐。毐惧，矫王御玺发兵为乱。王使相国昌平君、昌文君攻之，毐战败走，获之，夷三族。迁太后于雍阳宫，杀其二子。下令敢谏者死，谏而死者二十七人。齐客茅焦请谏，王大怒，趣召镬欲烹之。焦徐行至前，曰：“臣闻有生者不讳死，有国者不讳亡。死生存亡，圣主所欲急闻也，陛下欲闻之乎？”王曰：“何谓也？”焦曰：“陛下有狂悖之行，不自知耶？车裂假父，囊扑二弟，迁母于雍，残戮谏士；桀、纣之行不至于是矣！令天下闻之，尽瓦解，无向秦者，臣窃为陛下危之！臣言已矣！”乃解衣伏质。王下殿，手接之，爵以上卿。自驾，虚左方，迎太后归，复为母子如初。

纲　楚王完薨。盗杀黄歇。

目　楚考烈王无子，春申君求妇人宜子者进之，甚众，卒无子。赵人李园进其妹于春申君，既有娠，园使妹说春申君曰：“楚王无子，即百岁后将更立兄弟，彼亦各贵其故所亲，君又安得长保此宠乎！且君贵，用事久，多失礼于王之兄弟，兄弟立，祸且及身矣。今妾有娠而人莫知，诚以君之重，进妾于王，赖天而有男，则是君之子为王也。楚国可尽得，孰与身临不测之祸哉！”春申君乃出之，谨舍而言诸王。王召幸之，遂生男，立为太子。园妹为后，园亦贵用事，恐春申君泄其语，阴养死士，欲杀春申君以灭口。王薨，园先入，伏死士于棘门之内，刺杀春申君，灭其家。太子立。

纲　甲子，冬十月，秦相国吕不韦以罪免，出就国。

目　秦王以不韦奉先王功大，不忍诛，免就国。

纲　秦大索，逐客。客卿李斯上书，召复故官，遂除其令。

目　秦宗室大臣议曰：“诸侯人来仕者，皆为其主游间耳，请一切逐之。”于是大索，逐客。客卿楚人李斯亦在逐中，行，且上书曰：“昔穆公取由余于戎，得百里奚于宛，迎蹇叔于宋，求丕豹、公孙支于晋，并国二十，遂霸西戎。孝公用商鞅，诸侯亲服，至今治强。惠王用张仪，散六国从，使之事秦。昭王得范睢，强公室，杜私门。由此观之，客何负于秦哉！今乃弃黔首以资敌国，却宾客以业诸侯，此所谓借寇兵而赍盗粮者也。臣闻泰山不让土壤，故能成其大；江河不择细流，故能就其深；王者不却众庶，故能明其德；此五帝、三王之所以无敌也。惟大王图之。”王乃召李斯，复其官，除逐客之令，卒用斯谋兼天下。

纲　丙寅，秦吕不韦徙蜀，自杀。

目　不韦就国岁余，诸侯使者请之，相望于道。王恐其为变，赐不韦书曰：“君何功于秦，封河南十万户？何亲于秦，号称仲父？其徙处蜀！”不韦恐诛，饮鸩死。

纲　戊辰，韩遣使称藩于秦。

目　初，韩诸公子非善刑名法术之学，见韩削弱，数以书干韩王，王不能用。于是作孤愤、五蠹、说难等篇，十余万言。至是王使纳地效玺于秦，请为藩臣。非因说秦王曰：“大王诚听臣说，一举而天下之从不破，赵不举，韩不亡，荆、魏不臣，齐、燕不亲，则斩臣徇国，以戒为王谋不忠者。”王悦之，未用。李斯谮之，下吏自杀。

纲　己巳，燕太子丹自秦亡归。

目　初，丹尝质于赵，与秦王善。及秦王即位，丹质于秦，秦王不礼焉。丹怒，亡归。

纲　辛未，秦内史胜灭韩，虏王安，置颍川郡。

纲　壬申，秦王翦伐赵，下井陉。赵杀其大将军李牧。

目　秦王翦伐赵，赵使李牧御之。秦多与赵嬖臣郭开金，使言牧欲反。赵王使赵葱、颜聚代之；牧不受命，遂杀之。

纲　癸酉，秦灭赵，虏王迁。秦王如邯郸。

目　故与母家有仇者皆杀之。

纲　赵公子嘉自立为代王。与燕合兵，军上谷。

纲　楚王薨，弟郝立。三月，郝庶兄负刍杀之自立。

纲　甲戌，燕太子丹使盗劫秦王，不克。秦遂击破燕、代兵，进围蓟。

目　初，丹既亡归，怨秦王，欲报之，以问其傅鞠武。武请约三晋，连齐、楚，媾匈奴以图之。太子曰：“太傅之计，旷日弥久，令人心惛然，恐不能须也。”顷之，秦将军樊於期得罪，亡之燕，太子受而舍之。鞠武谏不听。太子闻卫人荆轲贤，卑辞厚礼而请见之。谓曰：“秦已虏韩临赵，祸且至燕。燕小，不足以当秦。诸侯又皆服秦，莫敢合从。丹以为诚得天下之勇士使于秦，劫秦王，使悉反诸侯侵地，若曹沫之与齐桓公盟，则善矣；不可，则因而刺杀之。彼大将擅兵于外而内有乱，则君臣相疑，以其间，诸侯得合从，破秦必矣。惟荆卿留意焉！”轲许之。乃舍轲上舍，丹日造门，所以奉养轲无不至。

会秦灭赵，丹惧，欲遣轲。轲曰：“行而无信，则秦未可亲也。愿得樊将军首及燕督亢地图以献秦王，秦王必悦见臣，臣乃有以报。”丹曰：“樊将军穷困来归丹，丹不忍也！”轲乃私见於期曰：“秦王遇将军，可谓深矣，父母宗族皆为戮没！今闻购将军首，金千斤，邑万家，将奈何？”於期太息流涕曰：“计将安出？”轲曰：“愿得将军之首以献秦王，秦王必喜而见臣，臣左手把其袖，右手揕其胸，则将军之仇报而燕见陵之愧除矣！”於期曰：“此臣之日夜切齿腐心者也！”遂自刎。丹奔往伏哭，然已无可奈何，乃函盛其首。又尝豫求天下之利匕首，以药淬之，以试人，血濡缕，无不立死者。乃装遣轲至咸阳，见秦王。奉图以进，图穷而匕首见，把王袖而揕之；未至身，王惊起，轲逐王，环柱而走。秦法，群臣侍殿上者不得操尺寸之兵，左右以手共搏之，且曰：“王负剑！负剑！”王遂拔以击轲，断其左股，遂体解以徇。

王大怒，益发兵就王翦于中山，与燕、代战易水西，大破之，遂围蓟。

纲　乙亥，冬十月，秦拔蓟，燕王走辽东，斩其太子丹以献于秦。

纲　秦李信伐楚。

目　秦王问于李信曰：“吾欲取荆，度用几何人？”对曰：“不过二十万。”问王翦，翦曰：“非六十万人不可。”王曰：“将军老矣，何怯也！”乃使信及蒙恬将二十万人伐楚；翦谢病，归频阳。

纲　丙子，秦王贲伐魏，引河沟以灌其城。魏王假降，杀之，遂灭魏。

纲　楚人大败秦军，李信奔还秦，王翦代之。

目　李信大败楚军，引兵西，与蒙恬会城父。楚人因随之，三日不顿舍，大败之，入两壁，杀七都尉。信奔还，王怒，自至频阳谢王翦，强起之。翦曰：“老臣罢病悖乱，大王必不得已用臣，非六十万人不可！”王许之。于是翦将六十万人伐楚，王自送至霸上，翦请美田宅甚众。王曰：“将军行矣，何忧贫！”翦曰：“为大王将，有功，终不得封侯，故及大王之乡臣，请田宅为子孙业耳。”王大笑。既行，又数使使者归请之。或曰：“将军之乞贷亦已甚矣！”翦曰：“王怚中而不信人，今空国而委我，不有以自坚，顾令王坐而疑我矣。”

纲　丁丑，秦王翦大败楚军，杀其将项燕。

目　王翦取陈以南至平舆，楚人悉国中兵以御之；翦坚壁不战，日休士洗沐，而善饮食，抚循之。久之，问：“军中戏乎？”对曰：“方投石、超距。”翦曰：“可矣！”楚既不得战，引而东。翦追击，大破之，至蕲南，杀其将项燕，楚师遂败走。翦乘胜略定城邑。

纲　戊寅，秦灭楚，虏王负刍，置楚郡。

纲　己卯，秦王贲灭燕，虏王喜。还灭代，虏王嘉。

纲　秦王翦遂定江南，降百越，置会稽郡。

### 资治通鉴

周纪·周纪一原文 原文
　　周纪一(起著雍摄提格，尽玄黓困敦，凡三十五年)

　　威烈王

　　二十三年（戊寅，公元前403年） 初命晋大夫魏斯、赵籍、韩虔为诸侯。

　　臣光曰：臣闻天子之职莫大于礼，礼莫大于分，分莫大于名。何谓礼？纪纲是也；何谓分？君臣是也；何谓名？公、侯、卿、大夫是也。夫以四海之广，兆民之众，受制于一人，虽有绝伦之力，高世之智，莫敢不奔走而服役者，岂非以礼为之纲纪哉！是故天子统三公，三公率诸侯，诸侯制卿大夫，卿大夫治士庶人。贵以临贱，贱以承贵。上之使下，犹心腹之运手足，根本之制支叶；下之事上，犹手足之卫心腹，支叶之庇本根。然后能上下相保而国家治安。故曰：天子之职莫大于礼也。

　　文王序《易》，以乾坤为首。孔子系之曰：“天尊地卑，乾坤定矣，卑高以陈，贵贱位矣。”言君臣之位，犹天地之不可易也。《春秋》抑诸侯，尊周室，王人虽微，序于诸侯之上，以是见圣人于君臣之际，未尝不惓惓也。非有桀、纣之暴，汤、武之仁，人归之，天命之，君臣之分，当守节伏死而已矣。是故以微子而代纣，则成汤配天矣；以季札而君吴，则太伯血食矣。然二子宁亡国而不为者，诚以礼之大节不可乱也。故曰：礼莫大于分也。

　　夫礼，辨贵贱，序亲疏，裁群物，制庶事。非名不著，非器不形。名以命之，器以别之，然后上下粲然有伦，此礼之大经也。名器既亡，则礼安得独在哉？昔仲叔于奚有功于卫，辞邑而请繁缨，孔子以为不如多与之邑。惟名与器，不可以假人，君之所司也。政亡，则国家从之。卫君待孔子而为政，孔子欲先正名，以为名不正则民无所措手足。夫繁缨，小物也，而孔子惜之；正名，细务也，而孔子先之。诚以名器既乱，则上下无以相保故也。夫事未有不生于微而成于著。圣人之虑远，故能谨其微而治之；众人之识近，故必待其著而后救之。治其微，则用力寡而功多；救其著，则竭力而不能及也。《易》曰：“履霜，坚冰至”，《书》曰：“一日二日万几”，谓此类也。故曰：分莫大于名也。

　　呜呼！幽、厉失德，周道日衰，纲纪散坏，下陵上替，诸侯专征，大夫擅政。礼之大体，什丧七八矣。然文、武之祀犹绵绵相属者，盖以周之子孙尚能守其名分故也。何以言之？昔晋文公有大功于王室，请隧于襄王，襄王不许，曰：“王章也。未有代德而有二王，亦叔父之所恶也。不然，叔父有地而隧，又何请焉！”文公于是乎惧而不敢违。是故以周之地则不大于曹、滕，以周之民则不众于邾、莒，然历数百年，宗主天下，虽以晋、楚、齐、秦之强，不敢加者，何哉？徒以名分尚存故也。至于季氏之于鲁，田常之于齐，白公之于楚，智伯之于晋，其势皆足以逐君而自为，然而卒不敢者，岂其力不足而心不忍哉？乃畏奸名犯分而天下共诛之也。今晋大夫暴蔑其君，剖分晋国，天子既不能讨，又宠秩之，使列于诸侯，是区区之名分复不能守而并弃之也。先王之礼于斯尽矣。或者以为当是之时，周室微弱，三晋强盛，虽欲勿许，其可得乎？是大不然。夫三晋虽强，苟不顾天下之诛而犯义侵礼，则不请于天子而自立矣。不请于天子而自立，则为悖逆之臣。天下苟有桓、文之君，必奉礼义而征之。今请于天子而天子许之，是受天子之命而为诸侯也，谁得而讨之！故三晋之列于诸侯，非三晋之坏礼，乃天子自坏之也。

　　呜呼！君臣之礼既坏矣，则天下以智力相雄长，遂使圣贤之后为诸侯者，社稷无不泯绝，生民之类糜灭几尽，岂不哀哉！

　　初，智宣子将以瑶为后。智果曰：“不如宵也。瑶之贤于人者五，其不逮者一也。美鬓长大则贤，射御足力则贤，伎艺毕给则贤，巧文辩慧则贤，强毅果敢则贤，如是而甚不仁。夫以其五贤陵人，而以不仁行之，其谁能待之？若果立瑶也，智宗必灭。”弗听，智果别族于太史为辅氏。赵简子之子，长曰伯鲁，幼曰无恤。将置后，不知所立。乃书训戒之辞于二简，以授二子曰：“谨识之。”三年而问之，伯鲁不能举其辞，求其简，已失之矣。问无恤，诵其辞甚习，求其简，出诸袖中而奏之。于是简子以无恤为贤，立以为后。简子使尹铎为晋阳。请曰：“以为茧丝乎？抑为保障乎？”简子曰：“保障哉！”尹铎损其户数。简子谓无恤曰：“晋国有难，而无以尹铎为少，无以晋阳为远，必以为归。“及智宣子卒，智襄子为政，与韩康子、魏桓子宴于蓝台。智伯戏康子而侮段规，智国闻之，谏曰：“主不备难，难必至矣！”智伯曰：“难将由我。我不为难，谁敢兴之？”对曰：“不然。《夏书》有之曰：‘一人三失，怨岂在明，不见是图。’夫君子能勤小物，故无大患。今主一宴而耻人之君相，又弗备，曰不敢兴难，无乃不可乎！蜹、蚁、蜂、虿，皆能害人，况君相乎！”弗听。

　　智伯请地于韩康子，康子欲弗与。段规曰：“智伯好利而愎，不与，将伐我；不如与之。彼狃于得地，必请于他人；他人不与，必向之以兵。然则我得免于患而待事之变矣。“康子曰：“善。”使使者致万家之邑于智伯，智伯悦。又求地于魏桓子，桓子欲弗与。任章曰：“何故弗与？”桓子曰：“无故索地，故弗与。”任章曰：“无故索地，诸大夫必惧；吾与之地，智伯必骄。彼骄而轻敌，此惧而相亲。以相亲之兵待轻敌之人，智氏之命必不长矣。《周书》曰：‘将欲败之，必姑辅之；将欲取之，必姑与之。’主不如与之以骄智伯，然后可以择交而图智氏矣。奈何独以吾为智氏质乎！“桓子曰：“善。”复与之万家之邑一。智伯又求蔡、皋狼之地于赵襄子，襄子弗与。智伯怒，帅韩、魏之甲以攻赵氏。襄子将出，曰：“吾何走乎？”从者曰：“长子近，且城厚完。”襄子曰：“民罢力以完之，又毙死以守之，其谁与我！”从者曰：“邯郸之仓库实。”襄子曰：“浚民之膏泽以实之，又因而杀之，其谁与我！其晋阳乎，先主之所属也，尹铎之所宽也，民必和矣。”乃走晋阳。

　　三家以国人围而灌之，城不浸者三版。沉灶产蛙，民无叛意。智伯行水，魏桓子御，韩康子骖乘。智伯曰：“吾乃今知水可以亡人国也。”桓子肘康子，康子履桓子之跗，以汾水可以灌安邑，绛水可以灌平阳也。絺疵谓智伯曰：“韩、魏必反矣。”智伯曰：“子何以知之？”絺疵曰：“以人事知之。夫从韩、魏之兵以攻赵，赵亡，难必及韩、魏矣。今约胜赵而三分其地，城不没者三版，人马相食，城降有日，而二子无喜志，有忧色，是非反而何？”明日，智伯以絺疵之言告二子，二子曰：“此夫谗臣欲为赵氏游说，使主疑于二家而懈于攻赵氏也。不然，夫二家岂不利朝夕分赵氏之田，而欲为危难不可成之事乎？”二子出，絺疵入曰：“主何以臣之言告二子也？”智伯曰：“子何以知之？”对曰：“臣见其视臣端而趋疾，知臣得其情故也。”智伯不悛。絺疵请使于齐。

　　赵襄子使张孟谈潜出见二子，曰：“臣闻唇亡则齿寒。今智伯帅韩、魏而攻赵，赵亡则韩、魏为之次矣。”二子曰：“我心知其然也，恐事未遂而谋泄，则祸立至矣”。张孟谈曰：“谋出二主之口，入臣之耳，何伤也？”二子乃潜与张孟谈约，为之期日而遣之。襄子夜使人杀守堤之吏，而决水灌智伯军。智伯军救水而乱，韩、魏翼而击之，襄子将卒犯其前，大败智伯之众。遂杀智伯，尽灭智氏之族。唯辅果在。

　　臣光曰：智伯之亡也，才胜德也。夫才与德异，而世俗莫之能辨，通谓之贤，此其所以失人也。夫聪察强毅之谓才，正直中和之谓德。才者，德之资也；德者，才之帅也。云梦之竹，天下之劲也，然而不矫揉，不羽括，则不能以入坚；棠溪之金，天下之利也，然而不熔范，不砥砺，则不能以击强。是故才德全尽谓之圣人，才德兼亡谓之愚人，德胜才谓之君子，才胜德谓之小人。凡取人之术，苟不得圣人、君子而与之，与其得小人，不若得愚人。何则？君子挟才以为善，小人挟才以为恶。挟才以为善者，善无不至矣；挟才以为恶者，恶亦无不至矣。愚者虽欲为不善，智不能周，力不能胜，譬之乳狗搏人，人得而制之。小人智足以遂其奸，勇足以决其暴，是虎而翼者也，其为害岂不多哉！夫德者人之所严，而才者人之所爱。爱者易亲，严者易疏，是以察者多蔽于才而遗于德。自古昔以来，国之乱臣，家之败子，才有馀而德不足，以至于颠覆者多矣，岂特智伯哉！故为国为家者，苟能审于才德之分而知所先后，又何失人之足患哉！

　　三家分智氏之田。赵襄子漆智伯之头，以为饮器。智伯之臣豫让欲为之报仇，乃诈为刑人，挟匕首，入襄子宫中涂厕。襄子如厕心动，索之，获豫让。左右欲杀之，襄子曰：“智伯死无后，而此人欲为报仇，真义士也！吾谨避之耳。”乃舍之。豫让又漆身为癞，吞炭为哑，行乞于市，其妻不识也。行见其友，其友识之，为之泣曰：“以子之才，臣事赵孟，必得近幸。子乃为所欲为，顾不易邪？何乃自苦如此！求以报仇，不亦难乎？”豫让曰：“既已委质为臣，而又求杀之，是二心也。凡吾所为者，极难耳。然所以为此者，将以愧天下后世之为人臣怀二心者也。”襄子出，豫让伏于桥下。襄子至桥，马惊，索之，得豫让，遂杀之。襄子为伯鲁之不立也，有子五人，不肯置后。封伯鲁之子于代，曰代成君，早卒，立其子浣为赵氏后。襄子卒，弟桓子逐浣而自立，一年卒。赵氏之人曰：“桓子立，非襄主意。”乃共杀其子，复迎浣而立之，是为献子。献子生籍，是为烈侯。魏斯者，魏桓子之孙也，是为文侯。韩康子生武子，武子生虔，是为景侯。

　　魏文侯以卜子夏、田子方为师，每过段干木之庐必式。四方贤士多归之。文侯与群臣饮酒，乐，而天雨，命驾将适野。左右曰：“今日饮酒乐，天又雨，君将安之？”文侯曰：“吾与虞人期猎，虽乐，岂可无一会期哉！”乃往，身自罢之。韩借师于魏以伐赵。文侯曰：“寡人与赵，兄弟也，不敢闻命。“赵借师于魏以伐韩，文侯应之亦然。二国皆怒而去。已而知文侯以讲于己也，皆朝于魏。魏由是始大于三晋，诸侯莫能与之争。使乐羊伐中山，克之，以封其子击。文侯问于群臣曰：“我何如主？”皆曰：“仁君。”任座曰：“君得中山，不以封君之弟而以封君之子，何谓仁君？”文侯怒，任座趋出。次问翟璜，对曰：“仁君也。”文侯曰：“何以知之？”对曰：“臣闻君仁则臣直。向者任座之言直，臣是以知之。”文侯悦，使翟璜召任座而反之，亲下堂迎之，以为上客。文侯与田子方饮，文侯曰：“钟声不比乎？左高。”田子方笑。文侯曰：“何笑？”子方曰：“臣闻之，君明乐官，不明乐音。今君审于音，臣恐其聋于官也。”文侯曰：“善。”子击出，遭田子方于道，下车伏谒。子方不为礼。子击怒，谓子方曰：“富贵者骄人乎？贫贱者骄人乎？”子方曰：“亦贫贱者骄人耳，富贵者安敢骄人？国君而骄人则失其国，大夫而骄人则失其家。失其国者未闻有以国待之者也，失其家者未闻有以家待之者也。夫士贫贱者，言不用，行不合，则纳履而去耳，安往而不得贫贱哉！”子击乃谢之。文侯谓李克曰：“先生尝有言曰：'家贫思良妻，国乱思良相。'今所置非成则璜，二子何如？”对曰：“卑不谋尊，疏不谋戚。臣在阙门之外，不敢当命。”文侯曰：“先生临事勿让。”克曰：“君弗察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！”文侯曰：“先生就舍，吾之相定矣。”李克出，见翟璜。翟璜曰：“今者闻君召先生而卜相，果谁为之？”克曰：“魏成。”翟璜忿然作色曰：“西河守吴起，臣所进也；君内以邺为忧，臣进西门豹；君欲伐中山，臣进乐羊；中山已拔，无使守之，臣进先生；君之子无傅，臣进屈侯鲋。以耳目之所睹记，臣何负于魏成？”李克曰：“子之言克于子之君者，岂将比周以求大官哉？君问相于克，克之对如是。所以知君之必相魏成者，魏成食禄千钟，什九在外，什一在内，是以东得卜子夏、田子方、段干木。此三人者，君皆师之；子所进五人者，君皆臣之。子恶得与魏成比也！”翟璜逡巡再拜曰：“璜，鄙人也，失对，愿卒为弟子。”

　　吴起者，卫人，仕于鲁。齐人伐鲁，鲁人欲以为将，起取齐女为妻，鲁人疑之，起杀妻以求将，大破齐师。或谮之鲁侯曰：“起始事曾参，母死不奔丧，曾参绝之。今又杀妻以求为君将。起，残忍薄行人也。且以鲁国区区而有胜敌之名，则诸侯图鲁矣。”起恐得罪。闻魏文侯贤，乃往归之。文侯问诸李克，李克曰：“起贪而好色，然用兵，司马穰苴弗能过也。”于是文侯以为将，击秦，拔五城。起之为将，与士卒最下者同衣食，卧不设席，行不骑乘，亲裹赢粮，与士卒分劳苦。卒有病疽者，起为吮之。卒母闻而哭之。人曰：“子，卒也，而将军自吮其疽，何哭为？”母曰：“非然也。往年吴公吮其父，其父战不还踵，遂死于敌。吴公今又吮其子，妾不知其死所矣，是以哭之。”

　　燕湣公薨，子僖公立。

　　二十四年己卯，公元前四零二年

　　王崩，子安王骄立。

　　盗杀楚声王，国人立其子悼王。

　　安王

　　△元年庚辰，公元前四零一年

　　秦伐魏，至阳狐。

　　二年辛巳，公元前四零零年

　　魏、韩、赵伐楚，至桑丘。

　　郑围韩阳翟。

　　韩景侯薨，子烈侯取立。

　　赵烈侯薨，国人立其弟武侯。

　　秦简公薨，子惠公立。

　　三年壬午，公元前三九九年

　　王子定奔晋。

　　虢山崩，壅河。

　　四年癸未，公元前三九八年

　　楚围郑。郑人杀其相驷子阳。

　　五年甲申，公元前三九七年

　　日有食之。

　　三月，盗杀韩相侠累。侠累与濮阳严仲子有恶。仲子闻轵人聂政之勇，以黄金百镒为政母寿，欲因以报仇。政不受，曰：“老母在，政身未敢以许人也！”及母卒，仲子乃使政刺侠累。侠累方坐府上，兵卫甚众，聂政直入上阶，刺杀侠累，因自皮面抉眼，自屠出肠。韩人暴其尸于市，购问，莫能识。其姊嫈闻而往哭之，曰：“是轵深井里聂政也。以妾尚在之故，重自刑以绝从。妾奈何畏殁身之诛，终灭贤弟之名！”遂死于政尸之旁。

　　六年乙酉，公元前三九六年

　　郑驷子阳之党弑繻公，而立其弟乙，是为康公。

　　宋悼公薨，子休公田立。

　　八年丁亥，公元前三九四年

　　齐伐鲁，取最。韩救鲁。

　　郑负黍叛，复归韩。

　　九年戊子，公元前三九三年

　　魏伐郑。

　　晋烈公薨，子孝公倾立。

　　十一年庚寅，公元前三九一年

　　秦伐韩宜阳，取六邑。

　　初，田常生襄子盘，盘生庄子白，白生太公和。是岁，齐田和迁齐康公于海上，使食一城，以奉其先祀。

　　十二年辛卯，公元前三九零年

　　秦、晋战于武城。

　　齐伐魏，取襄阳。

　　鲁败齐师于平陆。

　　十三年壬辰，公元前三八九年

　　秦侵晋。

　　齐田和会魏文侯、楚人、卫人于浊泽，求为诸侯。魏文侯为之请于王及诸侯，王许之。

　　十五年甲午，公元前三八七年

　　秦伐蜀，取南郑。

　　魏文侯薨，太子击立，是为武侯。

　　武侯浮西河而下，中流顾谓吴起曰：“美哉山河之固，此魏国之宝也！”对曰：“在德不在险。昔三苗氏，左洞庭，右彭蠡，德义不修，禹灭之；夏桀之居，左河济，右泰华，伊阙在其南，羊肠在其北，修政不仁，汤放之；商纣之国，左孟门，右太行，常山在其北，大河经其南，修政不德，武王杀之。由此观之，在德不在险。若君不修德，舟中之人皆敌国也。“武侯曰：“善。“魏置相，相田文。吴起不悦，谓田文曰：“请与子论功，可乎？”田文曰：“可。”起曰：“将三军，使士卒乐死，敌国不敢谋，子孰与起？”文曰：“不如子。”起曰：“治百官，亲万民，实府库，子孰与起？”文曰：“不如子。”起曰：“守西河而秦兵不敢东乡，韩、赵宾从，子孰与起？”文曰：“不如子。”起曰：“此三者子皆出吾下，而位加吾上，何也？”文曰：“主少国疑，大臣未附，百姓不信，方是之时，属之子乎，属之我乎？”起默然良久，曰：“属之子矣。”久之，魏相公叔尚魏公主而害吴起。公叔之仆曰：“起易去也。起为人刚劲自喜，子先言于君曰：'吴起，贤人也，而君之国小，臣恐起之无留心也，君盍试延以女？起无留心，则必辞矣。'子因与起归而使公主辱子，起见公主之贱子也，必辞，则子之计中矣。”公叔从之，吴起果辞公主。魏武侯疑之而未信，起惧诛，遂奔楚。楚悼王素闻其贤，至则任之为相。起明法审令，捐不急之官，废公族疏远者，以抚养战斗之士，要在强兵，破游说之言从横者。于是南平百越，北却三晋，西伐秦，诸侯皆患楚之强，而楚之贵戚大臣多怨吴起者。

　　秦惠公薨，子出公立。

　　赵武侯薨，国人复立烈侯之太子章，是为敬侯。

　　韩烈侯薨，子文侯立。

　　十六年乙未，公元前三八六年

　　初命齐大夫田和为诸侯。

　　赵公子朝作乱，出奔魏，与魏袭邯郸，不克。

　　十七年丙申，公元前三八五年

　　秦庶长改逆献公于河西而立之；杀出子及其母，沉之渊旁。

　　齐伐鲁。

　　韩伐郑，取阳城；伐宋，执宋公。

　　齐太公薨，子桓公午立。

　　十九年戊戌，公元前三八三年

　　魏败赵师于兔台。

　　二十年己亥，公元前三八二年

　　日有食之，既。

　　二十一年庚子，公元前三八一年

　　楚悼王薨，贵戚大臣作乱，攻吴起，起走之王尸而伏之。击起之徒因射刺起，并中王尸。既葬，肃王即位。使令尹尽诛为乱者，坐起夷宗者七十馀家。

　　二十二年辛丑，公元前三八零年

　　齐伐燕，取桑丘。魏、韩、赵伐齐，至桑丘。

　　二十三年壬寅，公元前三七九年

　　赵袭卫，不克。

　　齐康公薨，无子，田氏遂并齐而有之。

　　是岁，齐桓公亦薨，子威王因齐立。

　　二十四年癸卯，公元前三七八年

　　狄败魏师于澮。

　　魏、韩、赵伐齐，至灵丘。

　　晋孝公薨，子靖公俱酒立。

　　二十五年甲辰，公元前三七七年

　　蜀伐楚，取兹方。

　　子思言苟变于卫侯曰：“其材可将五百乘。“公曰：“吾知其可将。然变也尝为吏，赋于民而食人二鸡子，故弗用也。“子思曰：“夫圣人之官人，犹匠之用木也，取其所长，弃其所短。故杞梓连抱而有数尺之朽，良工不弃。今君处战国之世，选爪牙之士，而以二卵弃干城之将，此不可使闻于邻国也。“公再拜曰：“谨受教矣。“卫侯言计非是，而群臣和者如出一口。子思曰：“以吾观卫，所谓'君不君，臣不臣'者也。“公丘懿子曰：“何乃若是？“子思曰：“人主自臧，则众谋不进。事是而臧之，犹却众谋，况和非以长恶乎！夫不察事之是非而悦人赞己，闇莫甚焉；不度理之所在而阿谀求容，谄莫甚焉。君闇臣谄，以居百姓之上，民不与也。若此不已，国无类矣！“子思言于卫侯曰：“君之国事将日非矣！“公曰：“何故？“对曰：“有由然焉。君出言自以为是，而卿大夫莫敢矫其非；卿大夫出言亦自以为是，而士庶人莫敢矫其非。君臣既自贤矣，而群下同声贤之，贤之则顺而有福，矫之则逆而有祸，如此则善安从生！《诗》曰：'具曰予圣，谁知乌之雌雄？'抑亦似君之君臣乎？“

　　鲁穆公薨，子共公奋立。

　　韩文侯薨，子哀侯立。

　　二十六年乙巳，公元前三七六年

　　王崩，子烈王喜立。魏、韩、赵共废晋靖公为家人而分其地。

　　烈王

　　△元年丙午，公元前三七五年

　　日有食之。

　　韩灭郑，因徙都之。

　　赵敬侯薨，子成侯种立。

　　三年戊申，公元前三七三年

　　燕败齐师于林狐。

　　鲁伐齐，入阳关。

　　魏伐齐，至博陵。

　　燕僖公薨，子桓公立。

　　宋休公薨，子辟公立。

　　卫慎公薨，子声公训立。

　　四年己酉，公元前三七二年

　　赵伐卫，取都鄙七十三。

　　魏败赵师于北蔺。

　　五年庚戌，公元前三七一年

　　魏伐楚，取鲁阳。

　　韩严遂弑哀侯，国人立其子懿侯。初，哀侯以韩廆为相而爱严遂，二人甚相害也。严遂令人刺韩廆于朝，廆走哀侯，哀侯抱之。人刺韩廆，兼及哀侯。

　　魏武侯薨，不立太子，子罃与公中缓争立，国内乱。

　　六年辛亥，公元前三七零年

　　齐威王来朝。是时周室微弱，诸侯莫朝，而齐独朝之，天下以此益贤威王。

　　赵伐齐，至鄄。

　　魏败赵师于怀。

　　齐威王召即墨大夫，语之曰：“自子之居即墨也，毁言日至。然吾使人视即墨，田野辟，人民给，官无事，东方以宁。是子不事吾左右以求助也。“封之万家。召阿大夫，语之曰：“自子守阿，誉言日至。吾使人视阿，田野不辟，人民贫馁。昔日赵攻鄄，子不救；卫取薛陵，子不知。是子厚币事吾左右以求誉也。“是日，烹阿大夫及左右尝誉者。于是群臣耸惧，莫敢饰诈，务尽其情，齐国大治，强于天下。

　　楚肃王薨，无子，立其弟良夫，是为宣王。

　　宋辟公薨，子剔成立。

　　七年壬子，公元前三六九年

　　日有食之。

　　王崩，弟扁立，是为显王。

　　魏大夫王错出奔韩。公孙颀谓韩懿侯曰：“魏乱，可取也。“懿侯乃与赵成侯合兵伐魏，战于浊泽，大破之，遂围魏。成侯曰：“杀罃，立公中缓，割地而退，我二国之利也。“懿侯曰：“不可。杀魏君，暴也；割地而退，贪也。不如两分之。魏分为两，不强于宋、卫，则我终无魏患矣。“赵人不听。懿侯不悦，以其兵夜去。赵成侯亦去。罃遂杀公中缓而立，是为惠王。

　　太史公曰：魏惠王之所以身不死，国不分者，二国之谋不和也。若从一家之谋，魏必分矣。故曰：“君终，无適子，其国可破也。“

周纪·周纪二原文 原文
　　起昭阳赤奋若，尽上章困敦，凡四十八年。

　　显王元年（癸丑，公元前三六八年） 

　　齐伐魏，取观津。

　　赵侵齐，取长城。

　　显王三年（乙卯，公元前三六六年） 

　　魏、韩会于宅阳。

　　秦败魏师、韩师于洛阳。

　　显王四年（丙辰，公元前三六五年） 

　　魏伐宋。

　　显王五年（丁巳，公元前三六四年） 

　　秦献公败三晋之师于石门，斩首六万。王赐以黼黻之服。

　　显王七年（己未，前三六二年） 

　　魏败韩师、赵师于浍。秦、魏战于少梁，魏师败绩；获魏公孙痤。

　　卫声公薨，子成侯速立。

　　燕桓公薨，子文公立。

　　秦献公薨，子孝公立。孝公生二十一年矣。是时河、山以东强国六，淮、泗之间小国十馀，楚、魏与秦接界。魏筑长城，自郑滨洛以北有上郡；楚自汉中，南有巴、黔中；皆以夷翟遇秦，摈斥之，不得与中国之会盟。于是孝公发愤，布德修政，欲以强秦。

　　显王八年（庚申，公元前三六一年） 

　　孝公令国中曰：“昔我穆公，自岐、雍之间修德行武，东平晋乱，以河为界，西霸戎翟，广地千里，天子致伯，诸侯毕贺，为后世开业甚光美。会往者厉、躁、简公、出子之不宁，国家内忧，未遑外事。三晋攻夺我先君河西地，丑莫大焉。献公即位，镇抚边境，徙治栎阳，且欲东伐，复穆公之故地，修穆公之政令。寡人思念先君之意，常痛于心。宾客群臣有能出奇计强秦者，吾且尊官，与之分土。”于是卫公孙鞅闻是令下，乃西入秦。公孙鞅者，卫之庶孙也，好刑名之学。事魏相公叔痤，痤知其贤，未及进。会病，魏惠王往问之曰：“公叔病如有不可讳，将奈社稷何？”公叔曰：“痤之中庶子卫鞅，年虽少，有奇才，愿君举国而听之！”王嘿然。公叔曰：“君即不听用鞅，必杀之，无令出境。”王许诺而去。公叔召鞅谢曰：“吾先君而后臣，故先为君谋，后以告子。子必速行矣！”鞅曰：“君不能用子之言任臣，又安能用子之言杀臣乎？”卒不去。王出，谓左右曰：“公叔病甚，悲乎！欲令寡人以国听卫鞅也，既又劝寡人杀之，岂不悖哉！”卫鞅既至秦，因嬖臣景监以求见孝公，说以富国强兵之术。公大悦，与议国事。

　　显王十年（壬戌，公元前三五九年） 

　　卫鞅欲变法，秦人不悦。卫鞅言于秦孝公曰：“夫民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故。”甘龙曰：“不然。缘法而治者，吏习而民安之。”卫鞅曰：“常人安于故俗，学者溺于所闻，以此两者，居官守法可也，非所与论于法之外也。智者作法，愚者制焉；贤者更礼，不肖者拘焉。”公曰：“善。”以卫鞅为左庶长，卒定变法之令。令民为什伍而相收司、连坐，告奸者与斩敌首同赏，不告奸者与降敌同罚。有军功者，各以率受上爵。为私斗者，各以轻重被刑大小。僇力本业，耕织致粟帛多者，复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次名田宅、臣妾、衣服。有功者显荣，无功者虽富无所芬华。令既具未布，恐民之不信，乃立三丈之木于国都市南门，募民有能徙置北门者予十金。民怪之，莫敢徙。复曰：“能徙者予五十金！”有一人徙之，辄予五十金。乃下令。令行期年，秦民之国都言新令之不便者以千数。于是太子犯法。卫鞅曰：“法之不行，自上犯之。太子，君嗣也，不可施刑。刑其傅公子虔，黥其师公孙贾。”明日，秦人皆趋令。行之十年，秦国道不拾遗，山无盗贼，民勇于公战，怯于私斗，乡邑大治。秦民初言令不便者，有来言令便。卫鞅曰：“此皆乱法之民也！”尽迁之于边。其后民莫敢议令。

　　臣光曰：夫信者，人君之大宝也。国保于民，民保于信。非信无以使民，非民无以守国。是故古之王者不欺四海，霸者不欺四邻，善为国者不欺其民，善为家者不欺其亲。不善者反之：欺其邻国，欺其百姓，甚者欺其兄弟，欺其父子。上不信下，下不信上，上下离心，以至于败。所利不能药其所伤，所获不能补其所亡，岂不哀哉！昔齐桓公不背曹沫之盟，晋文公不贪伐原之利，魏文侯不弃虞人之期，秦孝公不废徙木之赏。此四君者，道非粹白，而商君尤称刻薄，又处战攻之世，天下趋于诈力，犹且不敢忘信以畜其民，况为四海治平之政者哉！

　　韩懿侯薨，子昭侯立。

　　显王十一年（癸亥，公元前三五八年） 

　　秦败韩师于西山。

　　显王十二年（甲子，公元前三五七年） 

　　魏、韩会于鄗。

　　显王十三年（乙丑，公元前三五六年） 

　　赵、燕会于阿。

　　赵、齐、宋会于平陆。

　　显王十四年（丙寅，公元前三五五年） 

　　齐威王、魏惠王会田于郊。惠王曰：“齐亦有宝乎？”威王曰：“无有。”惠王曰：“寡人国虽小，尚有径寸之珠，照车前后各十二乘者十枚。岂以齐大国而无宝乎？”威王曰：“寡人之所以为宝者与王异。吾臣有檀子者，使守南城，则楚人不敢为寇，泗上十二诸侯皆来朝；吾臣有盼子者，使守高唐，则赵人不敢东渔于河；吾吏有黔夫者，使守徐州，则燕人祭北门，赵人祭西门，徙而从者七千馀家；吾臣有种首者，使备盗贼，则道不拾遗。此四臣者，将照千里，岂特十二乘哉！”惠王有惭色。

　　秦孝公、魏惠王会于杜平。鲁共公薨，子康公毛立。

　　显王十五年（丁卯，公元前三五四年） 

　　秦败魏师于元里，斩首七千级，取少梁。

　　魏惠王伐赵，围邯郸。楚王使景舍救赵。

　　显王十六年（戊辰，公元前三五三年） 

　　齐威王使田忌救赵。初，孙膑与庞涓俱学兵法。庞涓仕魏为将军，自以能不及孙膑，乃召之。至，则以法断其两足而黥之，欲使终身废弃。齐使者至魏，孙膑以刑徒阴见，说齐使者。齐使者窃载与之齐。田忌善而客待之，进于威王。威王问兵法，遂以为师。于是威王谋救赵，以孙膑为将，辞以刑馀之人不可。乃以田忌为将而孙子为师，居辎车中，坐为计谋。

　　田忌欲引兵之赵。孙子曰：“夫解杂乱纷纠者不控拳，救斗者不搏撠。批亢捣虚，形格势禁，则自为解耳。今梁、赵相攻，轻兵锐卒必竭于外，老弱疲于内。子不若引兵疾走魏都，据其街路，冲其方虚，彼必释赵以自救。是我一举解赵之围而收弊于魏也。”田忌从之。十月，邯郸降魏。魏师还，与齐战于桂陵，魏师大败。

　　韩伐东周，取陵观、廪丘。

　　楚昭奚恤为相。江乙言于楚王曰：“人有爱其狗者，狗尝溺井，其邻人见，欲入言之，狗当门而噬之。今昭奚恤常恶臣之见，亦犹是也。且人有好扬人之善者，王曰：‘此君子也，’近之；好扬人之恶者，王曰：‘此小人也，’远之。然则且有子弑其父、臣弑其主者，而王终己不知也。何者？以王好闻人之美而恶闻人之恶也。”王曰：“善！寡人愿两闻之。”

　　显王十七年（己巳，公元前三五二年） 

　　秦大良造卫鞅伐魏。

　　诸侯围魏襄陵。

　　显王十八年（庚午，公元前三五一年） 

　　秦卫鞅围魏固阳，降之。

　　魏人归赵邯郸，与赵盟漳水上。

　　韩昭侯以申不害为相。申不害者，郑之贱臣也，学黄、老、刑名，以干昭侯。昭侯用为相，内修政教，外应诸侯，十五年，终申子之身，国治兵强。申子尝请仕其从兄，昭侯不许，申子有怨色。昭侯曰：“所为学于子者，欲以治国也。今将听子之谒而废子之术乎，已其行子之术而废子之请乎？子尝教寡人修功劳，视次第；今有所私求，我将奚听乎？”申子乃辟舍请罪曰：“君真其人也。”昭侯有弊袴，命藏之。侍者曰：“君亦不仁者矣。不赐左右而藏之！”昭侯曰：“吾闻明主爱一嚬一笑，嚬有为嚬，笑有为笑。今袴岂特嚬笑哉！吾必待有功者。”

　　显王十九年（辛未，公元前三五零年） 

　　秦商鞅筑冀阙宫庭于咸阳，徙都之。令民父子、兄弟同室内息者为禁。并诸小乡聚集为一县，县置令、丞，凡三十一县。废井田，开阡陌，平斗、桶、权、衡、丈、尺。

　　秦、魏遇于彤。

　　赵成侯薨，公子緤与太子争立。緤败，奔韩。

　　显王二十一年（癸酉，公元前三四八年） 

　　秦商鞅更为赋税法，行之。

　　显王二十二年（甲戌，公元前三四七年） 

　　赵公子范袭邯郸，不胜而死。

　　显王二十三年（乙亥，公元前三四六年） 

　　齐杀其大夫牟。

　　鲁康公薨，子景公偃立。

　　卫更贬号曰侯，服属三晋。

　　显王二十五年（丁丑，公元前三四四年） 

　　诸侯会于京师。

　　显王二十六年（戊寅，公元前三四三年） 

　　王致伯于秦，诸侯皆贺秦。秦孝公使公子少官帅师会诸侯于逢泽以朝王。

　　显王二十八年（庚辰，公元前三四一年） 

　　魏庞涓伐韩。韩请救于齐。齐威王召大臣而谋曰：“蚤救孰与晚救？”成侯曰：“不如勿救。”田忌曰：“弗救则韩且折而入于魏，不如蚤救之。”孙膑曰：“夫韩、魏之兵未弊而救之，是吾代韩受魏之兵，顾反听命于韩也。且魏有破国之志，韩见亡，必东面而愬于齐矣。吾因深结韩之亲而晚承魏之弊，则可受重利而得尊名也。”王曰：“善！”乃阴许韩使而遣之。韩因恃齐，五战不胜，而东委国于齐。齐因起兵，使田忌、田婴、田盼将之，孙子为师，以救韩，直走魏都。庞涓闻之，去韩而归。魏人大发兵，以太子申为将，以御齐师。孙子谓田忌曰：“彼三晋之兵素悍勇而轻齐，齐号为怯。善战者因其势而利导之。《兵法》：‘百里而趣利者蹶上将，五十里而趣利者军半至。’”乃使齐军入魏地为十万灶，明日为五万灶，又明日为二万灶。庞涓行三日，大喜曰：“我固知齐军怯，入吾地三日，士卒亡者过半矣！”乃弃其步军，与其轻锐倍日并行逐之。孙子度其行，暮当至马陵。马陵道狭而旁多阻隘，可伏兵。乃斫大树，白而书之曰：“庞涓死此树下！”于是令齐师善射者万弩夹道而伏，期日暮见火举而俱发。庞涓果夜到斫木下，见白书，以火烛之。读未毕，万弩俱发，魏师大乱相失。庞涓自知智穷兵败，乃自刭，曰：“遂成竖子之名！”齐因乘胜大破魏师，虏太子申。

　　成侯邹忌恶田忌，使人操十金，卜于市，曰：“我，田忌之人也。我为将三战三胜，欲行大事，可乎？”卜者出，因使人执之。田忌不能自明，率其徒攻临淄，求成侯。不克，出奔楚。

　　显王二十九年（辛巳，公元前三四零年） 

　　卫鞅言于秦孝公曰：“秦之与魏，譬若人之有腹心之疾，非魏并秦，秦即并魏。何者？魏居岭厄之西，都安邑，与秦界河，而独擅山东之利。利则西侵秦，病则东收地。今以君之贤圣，国赖以盛；而魏往年大破于齐，诸侯畔之，可因此时伐魏。魏不支秦，必东徙。然后秦据河山之固，东乡以制诸侯，此帝王之业也。”公从之，使卫鞅将兵伐魏。魏使公子卬将而御之。军既相距，卫鞅遗(wèi)公子卬书曰：“吾始与公子欢，今俱为两国将，不忍相攻，可与公子面相见盟，乐饮而罢兵，以安秦、魏之民。”公子卬以为然，乃相与会。盟已，饮。而卫鞅伏甲士，袭虏公子卬，因攻魏师，大破之。魏惠王恐，使使献河西之地于秦以和。因去安邑，徙都大梁。乃叹曰：“吾恨不用公叔之言！”

　　秦封卫鞅商於十五邑，号曰商君。

　　齐、赵伐魏。

　　楚宣王薨，子威王商立。

　　显王三十一年（癸未，公元前三三八年） 

　　秦孝公薨，子惠文王立，公子虔之徒告商君欲反，发吏捕之。商君亡之魏。魏人不受，复内之秦。商君乃与其徒之商於，发兵北击郑。秦人攻商君，杀之，车裂以徇，尽灭其家。

　　初，商君相秦，用法严酷，尝临渭沦囚，渭水尽赤，为相十年，人多怨之。赵良见商君，商君问曰：“子观我治秦，孰与五羖大夫贤？”赵良曰：“千人之诺诺，不如一士之谔谔。仆请终日正言而无诛，可乎？”商君曰“诺。”赵良曰：“五羖大夫，荆之鄙人也，穆公举之牛口之下，而加之百姓之上，秦国莫敢望焉。相秦六七年而东伐郑，三置晋君，一救荆祸。其为相也，劳不坐乘，暑不张盖。行于国中，不从车乘，不操干戈。五羖大夫死，秦国男女流涕，童子不歌谣，舂者不相杵。今君之见也，因嬖人景监以为主；其从政也，凌轹公族，残伤百姓。公子虔杜门不出已八年矣。君又杀祝欢而黥公孙贾。《诗》曰：‘得人者兴，失人者崩。’此数者，非所以得人也。君之出也，后车载甲，多力而骈胁者为骖乘，持矛而操闟戟者旁车而趋。此一物不具，君固不出。《书》曰：‘恃德者昌，恃力者亡。’此数者，非恃德也。君之危若朝露，而尚贪商於之富，宠秦国之政，畜百姓之怨。秦王一旦捐宾客而不立朝，秦国之所以收君者岂其微哉！”商君弗从。居五月而难作。

　　显王三十二年（甲申，公元前三三七年） 

　　韩申不害卒。

　　显王三十三年（乙酉，公元前三三六年） 

　　宋太丘社亡。

　　邹人孟轲见魏惠王。王曰：“叟，不远千里而来，亦有以利吾国乎？”孟子曰：“君何必曰利，仁义而已矣！君曰何以利吾国，大夫曰何以利吾家，士庶人曰何以利吾身，上下交征利而国危矣。未有仁而遗其亲者也，未有义而后其君者也。”王曰：“善。”

　　初，孟子师子思，尝问牧民之道何先。子思曰：“先利之。”孟子曰：“君子所以教民，亦仁义而已矣，何必利？”子思曰：“仁义固所以利之也。上不仁则下不得其所，上不义则下乐为诈也。此为不利大矣。故《易》曰：‘利者，义之和也。’又曰：‘利用安身，以崇德也。’此皆利之大者也。”

　　臣光曰：子思、孟子之言，一也。夫唯仁者为知仁义之利，不仁者不知也。故孟子对梁王直以仁义而不及利者，所与言之人异故也。

　　显王三十四年（丙戌，公元前三三五年） 

　　秦伐韩，拔宜阳。

　　显王三十五年（丁亥，公元前三三四年） 

　　齐王、魏王会于徐州以相王。

　　韩昭侯作高门，屈宜臼曰：“君必不出此门。何也？不时。吾所谓时者，非时日也。夫人固有利、不利时。往者君尝利矣，不作高门。前年秦拔宜阳，今年旱，君不以此时恤民之急而顾益奢，此所谓时诎举赢者也。故曰不时。”

　　越王无疆伐齐。齐王使人说之以伐齐不如伐楚之利，越王遂伐楚。楚人大败之，乘胜尽取吴故地，东至于浙江。越以此散，诸公族争立，或为王，或为君，滨于海上，朝服于楚。

　　显王三十六年（戊子，公元前三三三年） 

　　楚王伐齐，围徐州。

　　韩高门成，昭侯薨，子宣惠王立。

　　初，洛阳人苏秦说秦王以兼天下之术，秦王不用其言。苏秦乃去，说燕文公曰：“燕之所以不犯寇被甲兵者，以赵之为蔽其南也。且秦之攻燕也，战于千里之外；赵之攻燕也，战于百里之内。夫不忧百里之患而重千里之外，计无过于此者。愿大王与赵从亲，天下为一，则燕国必无患矣。”文公从之，资苏秦车马，以说赵肃侯曰：“当今之时，山东之建国莫强于赵，秦之所害亦莫如赵。然而秦不敢举兵伐赵者，畏韩、魏之议其后也。秦之攻韩、魏也，无有名山大川之限，稍蚕食之，傅国都而止。韩、魏不能支秦，必入臣于秦。秦无韩、魏之规则祸中于赵矣。臣以天下地图案之，诸侯之地五倍于秦，料度诸侯之卒十倍于秦。六国为一，并力西乡而攻秦，秦必破矣。夫衡人者皆欲割诸侯之地以与秦，秦成则其身富荣，国被秦患而不与其忧，是以衡人日夜务以秦权恐愒诸侯，以求割地。故愿大王熟计之也！窃为大王计，莫如一韩、魏、齐、楚、燕、赵为从亲以畔秦，令天下之将相会于洹水上，通质结盟，约曰：‘秦攻一国，五国各出锐师，或桡秦，或救之。有不如约者，五国共伐之！’诸侯从亲以摈秦，秦甲必不敢出于函谷以害山东矣。”肃侯大说，厚待苏秦，尊宠赐赉之，以约于诸侯。会秦使犀首伐魏，大败其师四万馀人，禽将龙贾，取雕阴，且欲东兵。苏秦恐秦兵至赵而败从约，念莫可使用于秦者，乃激怒张仪，入之于秦。

　　张仪者，魏人，与苏秦俱事鬼谷先生，学纵横之术，苏秦自以为不及也。仪游诸侯无所遇，困于楚，苏秦故召而辱之。仪怒，念诸侯独秦能苦赵，遂入秦。苏秦阴遣其舍人赍金币资仪，仪得见秦王。秦王说之，以为客卿。舍人辞去，曰：“苏君忧秦伐赵败从约，以为非君莫能得秦柄，故激怒君，使臣阴奉给君资，尽苏君之计谋也。”张仪曰：“嗟乎！此在吾术中而不悟，吾不及苏君明矣。为吾谢苏君，苏君之时，仪何敢言！”

　　于是苏秦说韩宣惠王曰：“韩地方九百馀里，带甲数十万，天下之强弓、劲弩、利剑皆从韩出。韩卒超足而射，百发不暇止。以韩卒之勇，被坚甲，跖劲弩，带利剑，一人当百，不足言也。大王事秦，秦必求宜阳、成皋。今兹效之，明年又复求割地。与则无地以给之，不与则弃前功，受后祸。且大王之地有尽而秦之求无已，以有尽之地逆无已之求，此所谓市怨结祸者也。不战而地已削矣！鄙谚曰：‘宁为鸡口，无为牛后。’夫以大王之贤，挟强韩之兵，而有牛后之名，臣窃为大王羞之。”韩王从其言。苏秦说魏王曰：“大王之地方千里，地名虽小，然而田舍、庐庑之数，曾无所刍牧。人民之众，车马之多，日夜行不绝，輷輷殷殷，若有三军之众。臣窃量大王之国不下楚。今窃闻大王之卒，武士二十万，苍头二十万，奋击二十万，厮徒十万；车六百乘，骑五千匹，乃听于群臣之说，而欲臣事秦。愿大王熟察之。故敝邑赵王使臣效愚计，奉明约，以大王之诏诏之。”魏王听之。

　　苏秦说齐王曰：“齐四塞之国，地方二千馀里，带甲数十万，粟如丘山。三军之良，五家之兵，进如锋矢，战如雷霆，解如风雨。即有军役，未尝倍泰山，绝清河，涉渤海也。临菑之中七万户，臣窃度之，不下户三男子，不待发于远县，而临菑之卒固已二十一万矣。临菑甚富而实，其民无不斗鸡、走狗、六博、阘鞠。临菑之涂，车毂击，人肩摩，连衽成帷，挥汗成雨。夫韩、魏之所以重畏秦者，为与秦接境壤也。兵出而相当，不十日而战胜存亡之机决矣。韩、魏战而胜秦，则兵半折，四境不守；战而不胜，则国已危亡随其后。是故韩、魏之所以重与秦战而轻为之臣也。今秦之攻齐则不然。倍韩、魏之地，过卫阳晋之道，经乎亢父之险，车不得方轨，骑不得比行。百人守险，千人不敢过也。秦虽欲深入则狼顾，恐韩、魏之议其后也。是故恫疑、虚喝、骄矜而不敢进，则秦之不能害齐亦明矣。夫不深料秦之无奈齐何，而欲西面而事之，是群臣之计过也。今无臣事秦之名而有强国之宝，臣是故愿大王少留意计之。”齐王许之。乃西南说楚威王曰：“楚，天下之强国也，地方六千馀里，带甲百万，车千乘，骑万匹，粟支十年，此霸王之资也。秦之所害莫如楚，楚强则秦弱，秦强则楚弱，其势不两立。故为大王计，莫如从亲以孤秦。臣请令山东之国奉四时之献，以承大王之明诏。委社稷，奉宗庙，练士厉兵，在大王之所用之。故从亲则诸侯割地以事楚，衡合则楚割地以事秦。此两策者相去远矣，大王何居焉？”楚王亦许之。于是苏秦为从约长，并相六国，北报赵，车骑辎重拟于王者。

　　齐威王薨，子宣王辟疆立；知成侯卖田忌，乃召而复之。

　　燕文公薨，子易王立。

　　卫成侯薨，子平侯立。

　　显王三十七年（己丑，公元前三三二年） 

　　秦惠王使犀首欺齐、魏，与共伐赵，以败从约。赵肃侯让苏秦，苏秦恐，请使燕，必报齐。苏秦去赵而从约皆解。赵人决河水以灌齐、魏之师，齐、魏之师乃去。

　　魏以阴晋为和于秦，实华阴。

　　齐王伐燕，取十城，已而复归之。

　　显王三十九年（辛卯，公元前三三零年） 

　　秦伐魏，围焦、曲沃。魏入少梁、河西地于秦。

　　显王四十年（壬辰，公元前三二九年） 

　　秦伐魏，渡河，取汾阴、皮氏，拔焦。

　　楚威王薨，子怀王槐立。

　　宋公剔成之弟偃袭攻剔成。剔成奔齐，偃自立为君。

　　显王四十一年（癸巳，公元前三二八年） 

　　秦公子华、张仪帅师围魏蒲阳，取之。张仪言于秦王，请以蒲阳复与魏，而使公子繇质于魏。仪因说魏王曰：“秦之遇魏甚厚，魏不可以无礼于秦。”魏因尽入上郡十五县以谢焉。张仪归而相秦。

　　显王四十二年（甲午，公元前三二七年） 

　　秦县义渠，以其君为臣。

　　秦归焦、曲沃于魏。

　　显王四十三年（乙未，公元前三二六年） 

　　赵肃侯薨，子武灵王立。置博闻师三人，左、右司过三人，先问先君贵臣肥义，加其秩。

　　显王四十四年（丙申，公元前三二五年） 

　　夏，四月，戊午，秦初称王。

　　卫平侯薨，子嗣君立。卫有胥靡亡之魏，因为魏王之后治病。嗣君闻之，使人请以五十金买之。五反，魏不与，乃以左氏易之。左右谏曰：“夫以一都买一胥靡，可乎？”嗣君曰：“非子所知也。夫治无小，乱无大。法不立，诛不必，虽有十左氏，无益也。法立，诛必，失十左氏，无害也。”魏王闻之曰：“人主之欲，不听之不祥。”因载而往，徒献之。

　　显王四十五年（丁酉，公元前三二四年） 

　　秦张仪帅师伐魏，取陕。

　　苏秦通于燕文公之夫人，易王知之。苏秦恐，乃说易王曰：“臣居燕不能使燕重，而在齐则燕重。”易王许之。乃伪得罪于燕而奔齐，齐宣王以为客卿。苏秦说齐王高宫室，大苑囿，以明得意，欲以敝齐而为燕。

　　显王四十六年（戊戌，公元前三二三年） 

　　秦张仪及齐、楚之相会啮桑。

　　韩、燕皆称王，赵武灵王独不肯，曰：“无其实，敢处其名乎？”令国人谓己曰君。

　　显王四十七年（己亥，公元前三二二年） 

　　秦张仪自啮桑还而免相，相魏。欲令魏先事秦而诸侯效之，魏王不听。秦王伐魏，取曲沃、平周。复阴厚张仪益甚。

　　显王四十八年（庚子，公元前三二一年） 

　　王崩，子慎靓王定立。

　　燕易王薨，子哙立。

　　齐王封田婴于薛，号曰靖郭君。靖郭君言于齐王曰：“五官之计，不可不日听而数览也。”王从之。已而厌之，悉以委靖郭君。靖郭君由是得专齐之权。靖郭君欲城薛，客谓靖郭君曰：“君不闻海大鱼乎？网不能止，钩不能牵，荡而失水，则蝼蚁制焉。今夫齐，亦君之水也。君长有齐，奚以薛为！苟为失齐，虽隆薛之城到于天，庸足恃乎？”乃不果城。靖郭君有子四十馀人，其贱妾之子曰文。文通傥饶智略，说靖郭君以散财养士。靖郭君使文主家待宾客，宾客争誉其美，皆请靖郭君以文为嗣。靖郭君卒，文嗣为薛公，号曰孟尝君。孟尝君招致诸侯游士及有罪亡人，皆舍业厚遇之，存救其亲戚。食客常数千人，各自以为孟尝君亲己。由是孟尝君之名重天下。

　　臣光曰：君子之养士，以为民也。《易》曰：“圣人养贤，以及万民。”夫贤者，其德足以敦化正俗，其才足以顿纲振纪，其明足以烛微虑远，其强足以结仁固义。大则利天下，小则利一国。是以君子丰禄以富之，隆爵以尊之。养一人而及万人者，养贤之道也。今孟尝君之养士也，不恤智愚，不择臧否，盗其君之禄，以立私党，张虚誉，上以侮其君，下以蠹其民，是奸人之雄也，乌足尚哉！《书》曰：“受为天下逋逃主、萃渊薮。”此之谓也。

　　孟尝君聘于楚，楚王遗之象床。登徒直送之，不欲行，谓孟尝君门人公孙戌曰：“象床之直千金，苟伤之毫发，则卖妻子不足偿也。足下能使仆无行者，有先人之宝剑，愿献之。”公孙戌许诺，入见孟尝君曰：“小国所以皆致相印于君者，以君能振达贫穷，存亡继绝，故莫不悦君之义，慕君之廉也。今始至楚而受象床，则未至之国将何以待君哉！”孟尝君曰：“善。”遂不受。公孙戌趋去，未至中闺，孟尝君召而反之，曰：“子何足之高，志之扬也？”公孙戌以实对。孟尝君乃书门版曰：“有能扬文之名，止文之过，私得宝于外者，疾入谏！”

　　臣光曰：孟尝君可谓能用谏矣。苟其言之善也，虽怀诈谖之心，犹将用之，况尽忠无私以事其上乎！《诗》云：“采葑采菲，无以下体。”孟尝君有焉。韩宣惠王俗两用公仲、公叔为政，问于缪留。对曰：“不可。晋用六卿而国分，齐简公用陈成子及阚止而见杀，魏用犀首、张仪而西河之外亡。今君两用之，其多力者内树党，其寡力者藉外权。群臣有内树党以骄主，有外为交以削地，君之国危矣！”

周纪·周纪三原文 原文
　　起重光赤奋若，尽昭阳大渊献，凡二十三年。

　　慎靓王元年（辛丑，公元前三二零年） 

　　卫更贬号曰君。

　　慎靓王二年（壬寅，公元前三一九年） 

　　秦伐魏，取鄢。

　　魏惠王薨，子襄王立。孟子入见而出，语人曰：“望之不似人君，就之而不见所畏焉。卒然问曰：‘天下恶乎定？’吾对曰：‘定于一。’‘孰能一之？’对曰：‘不嗜杀人者能一之。’‘孰能与之？’对曰：‘天下莫不与也。王知夫苗乎？七八月之间旱，则苗槁矣。天油然作云，沛然下雨，则苗浡然兴之矣。其如是，孰能御之？’”

　　慎靓王三年（癸卯，公元前三一八年） 

　　楚、赵、魏、韩、燕同伐秦，攻函谷关。秦人出兵逆之，五国之师皆败走。

　　宋初称王。

　　慎靓王四年（甲辰，公元前三一七年） 

　　秦败韩师于脩鱼，斩首八万级，虏其将叟、申差于浊泽。诸侯振恐。

　　齐大夫与苏秦争宠，使人刺秦，杀之。

　　张仪说魏襄王曰：“梁地方不至千里，卒不过三十万，地四平，无名山大川之限，卒戍楚、韩、齐、赵之境，宁亭、障者不下十万，梁之地势固战场也。夫诸侯之约从，盟洹水之上，结为兄弟以相坚也。今亲兄弟同父母，尚有争钱财相杀伤，而欲恃反覆苏秦之馀谋，其不可成亦明矣。大王不事秦，秦下兵攻河外，据卷衍、酸枣，劫卫，取阳晋，则赵不南，赵不南而梁不北，梁不北则从道绝，从道绝则大王之国欲毋危，不可得也。故愿大王审定计议，且赐骸骨。”魏王乃倍从约，而因仪以请成于秦。张仪归，复相秦。

　　鲁景公薨，子平公旅立。

　　慎靓王五年（乙巳，公元前三一六年） 

　　巴、蜀相攻击，俱告急于秦。秦惠王欲伐蜀。以为道险狭难至，而韩又来侵，犹豫未能决。司马错请伐蜀。张仪曰：“不如伐韩。”王曰：“请闻其说。”仪曰：“亲魏，善楚，下兵三川，攻新城、宜阳，以临二周之郊，据九鼎，按图籍，挟天子以令于天下，天下莫敢不听，此王业也。臣闻争名者于朝，争利者于市。今三川、周室，天下之朝、市也，而王不争焉，顾争于戎翟，去王业远矣！”司马错曰：“不然，臣闻之，欲富国者务广其地，欲强兵者务富其民，欲王者务博其德，三资者备而王随之矣。今王地小民贫，故臣愿先从事于易。夫蜀，西僻之国而戎翟之长也，有桀、纣之乱，以秦攻之，譬如使豺狼逐群羊。得其地足以广国，取其财足以富民，缮兵不伤众而彼已服焉。拔一国而天下不以为暴，利尽西海而天下不以为贪，是我一举而名实附也，而又有禁暴止乱之名。今攻韩，劫天子，恶名也，而未必利也，又有不义之名，而攻天下所不欲，危矣！臣请论其故。周，天下之宗室也；齐，韩之与国也。周自知失九鼎，韩自知亡三川，将二国并力合谋，以因乎齐、赵而求解乎楚、魏。以鼎与楚，以地与魏，王弗能止也。此臣之所谓危也。不如伐蜀完。”王从错计，起兵伐蜀。十月取之。贬蜀王，更号为侯，而使陈庄相蜀。蜀既属秦，秦以益强，富厚，轻诸侯。

　　苏秦既死，秦弟代、厉亦以游说显于诸侯。燕相子之与苏代婚，欲得燕权。苏代使于齐而还，燕王哙问曰：“齐王其霸乎？”对曰：“不能。”王曰：“何故？”对曰：“不信其臣。”于是燕王专任子之。鹿毛寿谓燕王曰：“人之谓尧贤者，以其能让天下也。今王以国让子之，是王与尧同名也。”燕王因属国于子之，子之大重。或曰：“禹荐益而以启人为吏，及老而以启为不足任天下，传之于益。启与交党攻益，夺之，天下谓禹名传天下于益而实令启自取之。今王言属国于子之而吏无非太子人者，是名属子之而实太子用事也。”王因收印绶，自三百石吏已上而效之子之。子之南面行王事，而哙老，不听政，顾为臣，国事皆决于子之。

　　慎靓王六年（丙午，公元前三一五年） 

　　王崩，子赧王延立。

　　赧王上

　　赧王元年（丁未，公元前三一四年） 

　　秦人侵义渠，得二十五城。

　　魏人叛秦。秦人伐魏，取曲沃而归其人。又败韩于岸门，韩太子仓入质于秦以和。

　　燕子之为王三年，国内大乱。将军市被与太子平谋攻子之。齐王令人谓燕太子曰：“寡人闻太子将饬君臣之义，明父子之位，寡人之国虽小，唯太子所以令之。”太子因要党聚众，使市被攻子之，不克。市被反攻太子。构难数月，死者数万人，百姓恫恐。齐王令章子将五都之兵，因北地之众以伐燕。燕士卒不战，城门不闭。齐人取子之，醢之，遂杀燕王哙。

　　齐王问孟子曰：“或谓寡人勿取燕，或谓寡人取之。以万乘之国伐万乘之国，五旬而举之，人力不至于此；不取，必有天殃。取之何如？”孟子对曰：“取之而燕民悦由取之，古之人有行之者，武王是也；取之而燕民不悦则勿取，古之人有行之者，文王是也。以万乘之国伐万乘之国，箪食壶浆以迎王师，岂有他哉？避水火也。如水益深，如火益热，亦运而已矣！”诸侯将谋救燕。齐王谓孟子曰：“诸侯多谋伐寡人者，何以待之？”对曰：“臣闻七十里为政于天下者，汤是也。未闻以千里畏人者也。《书》曰：‘徯我后，后来其苏。’今燕虐其民，王往而征之，民以为将拯己于水火之中也，箪食壶浆以迎王师。若杀其父兄，系累其子弟，毁其宗庙，迁其重器，如之何其可也！天下固畏齐之强也，今又倍地而不行仁政，是动天下之兵也。王速出令，反其旄倪，止其重器，谋于燕众，置君而后去之，则犹可及止也。”齐王不听。已而燕人叛。齐王曰：“吾甚惭于孟子。”陈贾曰：“王无患焉。”乃见孟子，问曰：“周公何人也？”曰：“古圣人也。”陈贾曰：“周公使管叔监商，管叔以商畔也。周公知其将畔而使之与？”曰：“不知也。”陈贾曰：“然则圣人亦有过与？”曰：“周公，弟也；管叔，兄也，周公之过不亦宜乎！且古之君子，过则改之；今之君子，过则顺之。古之君子，其过也如日月之食，民皆见之。及其更也，民皆仰之。今之君子，岂徒顺之，又从为之辞！”

　　是岁，齐宣王薨，子湣王地立。

　　赧王二年（戊申，公元前三一三年） 

　　秦右更疾伐赵。拔蔺，虏其将庄豹。

　　秦王欲伐齐，患齐、楚之从亲，乃使张仪至楚，说楚王曰：“大王诚能听臣，闭关绝约于齐，臣请献商於之地六百里，使秦女得为大王箕帚之妾，秦、楚娶妇嫁女，长为兄弟之国。”楚王说而许之。君臣皆贺，陈轸独吊。王怒曰：“寡人不兴师而得六百里地，何吊也？”对曰：“不然。以臣观之，商於之地不可得而齐、秦合。齐、秦合则患必至矣！”王曰：“有说乎？”对曰：“夫秦之所以重楚者，以其有齐也。今闭关绝约于齐，则楚孤，秦奚贪夫孤国，而与之商於之地六百里？张仪至秦，必负王。是王北绝齐交，西生患于秦也。两国之兵必俱至。为王计者，不若阴合而阳绝于齐，使人随张仪。苟与吾地，绝齐未晚也。”王曰“愿陈子闭口，毋复言，以待寡人得地！”乃以相印授张仪，厚赐之。遂闭关绝约于齐，使一将军随张仪至秦。张仪佯堕车，不朝三月。楚王闻之，曰：“仪以寡人绝齐未甚邪？”乃使勇士宋遗借宋之符，北骂齐王。齐王大怒，折节而事秦，齐、秦之交合。张仪乃朝，见楚使者曰：“子何不受地？从某至某，广袤六里。”使者怒，还报楚王。楚王大怒，欲发兵而攻秦。陈轸曰：“轸可发口言乎？攻之不如因赂以一名都，与之并兵而攻齐，是我亡地于秦，取偿于齐也。今王已绝于齐而责欺于秦，是吾合秦、齐之交而来天下之兵也，国必大伤矣！”楚王不听，使屈匄帅师伐秦。秦亦发兵使庶长章击之。

　　赧王三年（己酉，公元前三一二年） 

　　春，秦师及楚战于丹杨，楚师大败，斩甲士八万，虏屈匄及列侯、执珪七十馀人，遂取汉中郡。楚王悉发国内兵以复袭秦，战于蓝田，楚师大败。韩、魏闻楚之困，南袭楚，至邓。楚人闻之，乃引兵归，割两城以请平于秦。

　　燕人共立太子平，是为昭王，昭王于破燕之后即位，吊死问孤，与百姓同甘苦，卑身厚币以招贤者。谓郭隗曰：“齐因孤之国乱而袭破燕，孤极知燕小力少，不足以报。然诚得贤士与共国，以雪先王之耻，孤之愿也。先生视可者，得身事之！”郭隗曰：“古之人君有以千金使涓人求千里马者，马已死，买其首五百金而返。君大怒，涓人曰：‘死马且买之，况生者乎？马今至矣。’不期年，千里之马至者三。今王必欲致士，先从隗始。况贤于隗者，岂远千里哉？”于是昭王为隗改筑宫而师事之。于是士争趣燕。乐毅自魏往，剧辛自赵往。昭王以乐毅为亚卿，任以国政。

　　韩宣惠王薨，子襄王仓立。

　　赧王四年（庚戌，公元前三一一年） 

　　蜀相杀蜀侯。

　　秦惠王使人告楚怀王，请以武关之外易黔中地。楚王曰：“不愿易地，愿得张仪而献黔中地。”张仪闻之，请行。王曰：“楚将甘心于子，奈何行？”张仪曰：“秦强楚弱，大王在，楚不宜敢取臣。且臣善其嬖臣靳尚，靳尚得事幸姬郑袖，袖之言，王无不听者。”遂往。楚王囚，将杀之。靳尚谓郑袖曰：“秦王甚爱张仪，将以上庸六县及美女赎之。王重地尊秦，秦女必贵而夫人斥矣。”于是郑袖日夜泣于楚王曰：“臣各为其主耳。今杀张仪，秦必大怒。妾请子母俱迁江南，毋为秦所鱼肉也！”王乃赦张仪而厚礼之。张仪因说楚王曰：“夫为从者无以异于驱群羊而攻猛虎，不格明矣。今王不事秦，秦劫韩驱梁而攻楚，则楚危矣。秦西有巴、蜀，治船积粟，浮岷江而下，一日行五百馀里，不至十日而拒扞关，扞关惊则从境以东尽城守矣，黔中、巫郡非王之有。秦举甲出武关，则北地绝。秦兵之攻楚也，危难在三月之内，而楚待诸侯之救在半岁之外。夫待弱国之救，忘强秦之祸，此臣所为大王患也。大王诚能听臣，请令秦、楚长为兄弟之国，无相攻伐。”楚王已得张仪而重出黔中地，乃许之。张仪遂之韩，说韩王曰：“韩地险恶山居，五谷所生，非菽而麦，国无二岁之食，见卒不过二十万。秦被甲百馀万。山东之士被甲蒙胄而会战，秦人捐甲徒裼以趋敌，左挈人头，右挟生虏。夫战孟贲、乌获之士以攻不服之弱国，无异垂千钧之重于鸟卵之上，必无幸矣。大王不事秦，秦下甲据宜阳，塞成皋，则王之国分矣。鸿台之宫，桑林之宛，非王之有也。为大王计，莫如事秦而攻楚，以转祸而悦秦。计无便于此者。”韩王许之。

　　张仪归报，秦王封以六邑，号武信君。复使东说齐王曰：“从人说大王者必曰：‘齐蔽于三晋，地广民众，兵强士勇，虽有百秦，将无奈齐何。’大王贤其说而不计其实。今秦、楚嫁女娶妇，为昆弟之国；韩献宜阳；梁效河外；赵王入朝，割河间以事秦。大王不事秦，秦驱韩、梁攻齐之南地，悉赵兵，渡清河，指博关，临菑、即墨非王之有也！国一日见攻，虽欲事秦，不可得也！”齐王许张仪。张仪去，西说赵王曰：“大王收率天下以摈秦，秦兵不敢出函谷关十五年。大王之威行于山东，敝邑恐惧，缮甲厉兵，力田积粟，愁居慑处，不敢动摇，唯大王有意督过之也。今以大王之力，举巴、蜀，并汉中，包两周，守白马之津。秦虽僻远，然而心忿含怒之日久矣。今秦有敝甲凋兵军于渑池，愿渡河，逾漳，据番吾，会邯郸之下，愿以甲子合战，正殷纣之事。谨使使臣先闻左右。今楚与秦为昆弟之国，而韩、梁称东籓之臣，齐献鱼盐之地，此断赵之右肩也。夫断右肩而与人斗，失其党而孤居，求欲毋危，得乎？今秦发三将军，其一军塞午道，告齐使渡清河，军于邯郸之东；一军军成皋，驱韩、梁军于河外；一军军于渑池，约四国为一以攻赵，赵服必四分其地。臣窃为大王计，莫如与秦王面相约而口相结，常为兄弟之国也。”赵王许之。张仪乃北之燕，说燕王曰：“今赵王已入朝，效河间以事秦。大王不事秦，秦下甲云中、九原，驱赵而攻燕，则易水、长城非大王之有也。且今时齐、赵之于秦，犹郡县也，不敢妄举师以攻伐。今王事秦，长无齐、赵之患矣。”燕王请献常山之尾五城以和。

　　张仪归报，未至咸阳，秦惠王薨，子武王立。武王自为太子时，不说张仪，及即位，群臣多毁短之。诸侯闻仪与秦王有隙，皆畔衡，复合从。

　　赧王五年（辛亥，公元前三一零年） 

　　张仪说秦武王曰：“为王计者，东方有变，然后王可以多割得地也。臣闻齐王甚憎臣，臣之所在，齐必伐之。臣愿乞其不肖之身以之梁，齐必伐梁，齐、梁交兵而不能相去，王以其间伐韩，入三川，挟天子，案图籍，此王业也。”王许之。齐王果伐梁，梁王恐。张仪曰：“王勿患也。请令齐罢兵。”乃使其舍人之楚，借使谓齐王曰：“甚矣，王之托仪于秦也！”齐王曰：“何故？”楚使者曰：“张仪之去秦也，固与秦王谋矣，欲齐、梁相攻而令秦取三川也。今王果伐梁，是王内罢国而外伐与国，以信仪于秦王也。”齐王乃解兵还。张仪相魏一岁，卒。仪与苏秦皆以纵横之术游诸侯，致位富贵，天下争慕效之。又有魏人公孙衍者，号曰犀首，亦以谈说显名。其馀苏代、苏厉、周最、楼缓之徒，纷纭遍于天下，务以辩诈相高，不可胜纪。而仪、秦、衍最著。

　　《孟子》论之曰：或谓：“张仪、公孙衍，岂不大丈夫哉！一怒而诸侯惧，安居而天下熄。”孟子曰：“是恶足以为大丈夫哉？君子立天下之正位，行天下之正道，得志则与民由之，不得志则独行其道，富贵不能淫，贫贱不能移，威武不能诎，是之谓大丈夫。”

　　扬子《法言》曰：或问：“仪、秦学乎鬼谷术而习乎纵横言，安中国者各十馀年，是夫？”曰：“诈人也。圣人恶诸。”曰：“孔子读而仪、秦行，何如也？”曰：“甚矣凤鸣而鸷翰也！”“然则子贡不为欤？”曰：“乱而不解，子贡耻诸。说而不富贵，仪、秦耻诸。”或曰：“仪、秦其才矣乎，迹不蹈已？”曰：“昔在任人，帝而难之，不以才矣。才乎才，非吾徒之才也。”

　　秦王使甘茂诛蜀相庄。

　　秦王、魏王会于临晋。

　　赵武灵王纳吴广之女孟姚，有宠，是为惠后。生子何。

　　赧王六年（壬子，公元前三零九年） 

　　秦初置丞相，以樗里疾为右丞相。

　　赧王七年（癸丑，公元前三零八年） 

　　秦、魏会于应。

　　秦王使甘茂约魏以伐韩，而令向寿辅行。甘茂至魏，令向寿还，谓王曰：“魏听臣矣，然愿王勿伐！”王迎甘茂于息壤而问其故。对曰：“宜阳大县，其实郡也。今王倍数险，行千里，攻之难。鲁人有与曾参同姓名者杀人，人告其母，其母织自若也。及三人告之，其母投杼下机，逾墙而走。臣之贤不若曾参，王之信臣又不如其母，疑臣者非特三人，臣恐大王之投杼也。魏文侯令乐羊将而攻中山，三年而拔之。反而论功，文侯示之谤书一箧。乐羊再拜稽首曰：‘此非臣之功，君之力也。’今臣，羁旅之臣也，樗里子、公孙奭挟韩而议之，王必听之，是王欺魏王而臣受公仲侈之怨也。”王曰：“寡人弗听也，请与子盟。”乃盟于息壤。秋，甘茂、长封帅师伐宜阳。

　　赧王八年（甲寅，公元前三零七年） 

　　甘茂攻宜阳，五月而不拔。樗里子、公孙奭果争之。秦王召甘茂，欲罢兵。甘茂曰：“息壤在彼。”王曰：“有之。”因大悉起兵以佐甘茂。斩首六万，遂拔宜阳。韩公仲侈入谢于秦以请平。

　　秦武王好以力戏，力士任鄙、乌获、孟说皆至大官。八月，王与孟说举鼎，绝脉而薨。族孟说。武王无子，异母弟稷为质于燕。国人逆而立之，是为昭襄王。昭襄王母羋八子，楚女也，实宣太后。

　　赵武灵王北略中山之地，至房子，遂之代，北至无穷，西至河，登黄华之上。与肥义谋胡服骑射以教百姓，曰：“愚者所笑，贤者察焉。虽驱世以笑我，胡地、中山，吾必有之！”遂胡服。国人皆不欲，公子成称疾不朝。王使人请之曰：“家听于亲，国听于君。今寡人作教易服而公叔不服，吾恐天下议之也。制国有常，利民为本；从政有经，令行为上。明德先论于贱，而从政先信于贵，故愿慕公叔之义以成胡服之功也。”公子成再拜稽首曰：“臣闻中国者，圣贤之所教也，礼乐之所用也，远方之所观赴也，蛮夷之所则效也。今王舍此而袭远方之服，变古之道，逆人之心，臣愿王熟图之也！”使者以报。王自往请之，曰：“吾国东有齐、中山，北有燕、东胡，西有楼烦、秦、韩之边。今无骑射之备，则何以守之哉？先时中山负齐之强兵，侵暴吾地，系累吾民，引水围鄗；微社稷之神灵，则鄗几于不守也，先君丑之。故寡人变服骑射，欲以备四境之难，报中山之怨。而叔顺中国之俗，恶变服之名，以忘鄗事之丑，非寡人之所望也。”公子成听命，乃赐胡服，明日服而朝。于是始出胡服令，而招骑射焉。

　　赧王九年（乙卯，公元前三零六年） 

　　秦昭王使向寿平宜阳，而使樗里子、甘茂伐魏。甘茂言于王，以武遂复归之韩。向寿、公孙奭争之，不能得，由此怨谗甘茂。茂惧，辍伐魏蒲阪，亡去。樗里子与魏讲而罢兵。甘茂奔齐。

　　赵王略中山地，至宁葭；西略胡地，至榆中。林胡王献马。归，使楼缓之秦，仇液之韩，王贲之楚，富丁之魏，赵爵之齐。代相赵固主胡，致其兵。

　　楚王与齐、韩合从。

　　赧王十年（丙辰，公元前三零五年） 

　　彗星见。

　　赵王伐中山，取丹丘、爽阳、鸿之塞，又取鄗、石邑、封龙、东垣。中山献四邑以和。

　　秦宣太后异父弟曰穰侯魏冉，同父弟曰华阳君羋戎；王之同母弟曰高陵君、泾阳君。魏冉最贤，自惠王、武王时，任职用事。武王薨，诸弟争立，唯魏冉力能立昭王。昭王即位，以冉为将军，卫咸阳。是岁，庶长壮及大臣、诸公子谋作乱，魏冉诛之；及惠文后皆不得良死，悼武王后出归于魏，王兄弟不善者，魏冉皆灭之。王少，宣太后自治事，任魏冉为政，威震秦国。

　　赧王十一年（丁巳，公元前三零四年） 

　　秦王、楚王盟于黄棘。秦复与楚上庸。

　　赧王十二年（戊午，公元前三零三年） 

　　彗星见。

　　秦取魏蒲阪、晋阳、封陵，又取韩武遂。

　　齐、韩、魏以楚负其从亲，合兵伐楚。楚王使太子横为质于秦而请救。秦客卿通将兵救楚，三国引兵去。

　　赧王十三年（己未，公元前三零二年） 

　　秦王、魏王、韩太子婴会于临晋，韩太子至咸阳而归；秦复与魏蒲阪。

　　秦大夫有私与楚太子斗者，太子杀之，亡归。

　　赧王十四年（庚申，公元前三零一年） 

　　日有食之，既。

　　秦人取韩穰。蜀宁煇叛秦，秦司马错往诛之。

　　秦庶长奂会韩、魏、齐兵伐楚，败其师于重丘，杀其将唐昧；遂取重丘。

　　赵王伐中山，中山君奔齐。

　　赧王十五年（辛酉，公元前三零零年） 

　　秦泾阳君为质于齐。

　　秦华阳君伐楚，大破楚师，斩首三万，杀其将景缺，取楚襄城。楚王恐，使太子为质于齐以请平。

　　秦樗里疾卒，以赵人楼缓为丞相。

　　赵武灵王爱少子何，欲及其生而立之。

　　赧王十六年（壬戌，公元前二九九年） 

　　五月戊申，大朝东宫，传国于何。王庙见礼毕，出临朝，大夫悉为臣。肥义为相国，并傅王。武灵王自号“主父”。主父欲使子治国，身胡服，将士大夫西北略胡地。将自云中、九原南袭咸阳，于是诈自为使者，入秦，欲以观秦地形及秦王之为人。秦王不知，已而怪其状甚伟，非人臣之度，使人逐之，主父行已脱关矣。审问之，乃主父也。秦人大惊。

　　齐王、魏王会于韩。

　　秦人伐楚，取八城。秦王遗楚王书曰：“始寡人与王约为兄弟，盟于黄棘，太子入质，至欢也。太子陵杀寡人之重臣，不谢而亡去。寡人诚不胜怒，使兵侵君王之边。今闻君王乃令太子质于齐以求平。寡人与楚接境，婚姻相亲。而今秦、楚不欢，则无以令诸侯。寡人愿与君王会武关，面相约，结盟而去，寡人之愿也！”楚王患之，欲往，恐见欺，欲不往，恐秦益怒。昭睢曰：“毋行而发兵自守耳！秦，虎狼也，有并诸侯之心，不可信也！”怀王之子子兰劝王行，王乃入秦。秦王令一将军诈为王，伏兵武关，楚王至则闭关劫之，与俱西，至咸阳，朝章台，如籓臣礼，要以割巫、黔中郡。楚王欲盟，秦王欲先得地。楚王怒曰：“秦诈我，而又强要我以地！”因不复许，秦人留之。楚大臣患之，乃相与谋曰：“吾王在秦不得还，要以割地，而太子为质于齐。齐、秦合谋，则楚无国矣。”欲立王子之在国者。昭睢曰：“王与太子俱困于诸侯，而今又倍王命而立其庶子，不宜！”乃诈赴于齐。齐湣王召群臣谋之，或曰：“不若留太子以求楚之淮北。”齐相曰：“不可。郢中立王，是吾抱空质而行不义于天下也。”其人曰：“不然。郢中立王，因与其新王市曰：‘予我下东国，吾为王杀太子。不然，将与三国共立之。’”齐王卒用其相计而归楚太子。楚人立之。秦王闻孟尝君之贤，使泾阳君为质于齐以请。孟尝君来入秦，秦王以为丞相。

　　赧王十七年（癸亥，公元前二九八年） 

　　或谓秦王曰：“孟尝君相秦，必先齐而后秦。秦其危哉！”秦王乃以楼缓为相，囚孟尝君，欲杀之。孟尝君使人求解于秦王幸姬，姬曰：“愿得君狐白裘。”孟尝君有狐白裘，已献之秦王，无以应姬求。客有善为狗盗者，入秦藏中，盗狐白裘以献姬。姬乃为之言于王而遣之。王后悔，使追之。孟尝君至关。关法：鸡鸣而出客。时尚蚤，追者将至，客有善为鸡鸣者，野鸡闻之皆鸣。孟尝君乃得脱归。

　　楚人告于秦曰：“赖社稷神灵，国有王矣！”秦王怒，发兵出武关击楚，斩首五万，取十六城。

　　赵王封其弟胜为平原君。平原君好士，食客常数千人。有公孙龙者，善为坚白同异之辩，平原君客之。孔穿自鲁适赵，与公孙龙论臧三耳，龙甚辩析。子高弗应，俄而辞出，明日复见平原君。平原君曰：“畴昔公孙之言信辩也，先生以为何如？”对曰：“然。几能令臧三耳矣。虽然，实难！仆愿得又问于君：今谓三耳甚难而实非也，谓两耳甚易而实是也，不知君将从易而是者乎，其亦从难而非者乎？”平原君无以应。明日，谓公孙龙曰：“公无复与孔子高辩事也！其人理胜于辞，公辞胜于理。辞胜于理，终必受诎。”齐邹衍过赵，平原君使与公孙龙论白马非马之说。邹子曰：“不可。夫辩者，别殊类使不相害，序异端使不相乱。抒意通指，明其所谓，使人与知焉，不务相迷也。故胜者不失其所守，不胜者得其所求。若是，故辩可为也。及至烦文以相假，饰辞以相惇，巧譬以相移，引人使不得及其意，如此害大道。夫缴纷争言而竞后息，不能无害君子，衍不为也。”座皆称善。公孙龙由是遂绌。

周纪·周纪四原文 原文
　　起阏逢困敦，尽著雍困敦，凡二十五年。

　　赧王中十八年（甲子，公元前二九七年） 

　　楚怀王亡归。秦人觉之，遮楚道。怀王从间道走赵。赵主父在代，赵人不敢受。怀王将走魏，秦人追及之，以归。

　　鲁平公薨，子缗王贾立。

　　赧王中十九年（乙丑，公元前二九六年） 

　　楚怀王发病，薨于秦，秦人归其丧。楚人皆怜之，如悲亲戚。诸侯由是不直秦。

　　齐、韩、魏、赵、宋同击秦，至盐氏而还。秦与韩武遂、与魏封陵以和。

　　赵主父行新地，遂出代；西遇楼烦王于西河而致其兵。

　　魏襄王薨，子昭王立。

　　韩襄王薨，子釐王咎立。

　　赧王中二十年（丙寅，公元前二九五年） 

　　秦尉错伐魏襄城。赵主父与齐、燕共灭中山，迁其王于肤施。归，行赏，大赦，置酒，酺五日。

　　赵主父封其长子章于代，号曰安阳君。安阳君素侈，心不服其弟。主父使田不礼相之。李兑谓肥义曰：“公子章强壮而志骄，党众而欲大，田不礼忍杀而骄，二人相得，必有阴谋。夫小人有欲，轻虑浅谋，徒见其利，不顾其害，难必不久矣。子任重而势大，乱之所始而祸之所集也。子奚不称疾毋出而传政于公子成，毋为祸梯，不亦可乎！”肥义曰：“昔者主父以王属义也，曰：‘毋变而度，毋易而虑，坚守一心，以殁而世。’义再拜受命而籍之。今畏不礼之难而忘吾籍，变孰大焉！谚曰：‘死者复生，生者不愧。’吾欲全吾言，安得全吾身乎！子则有赐而忠我矣。虽然，吾言已在前矣，终不敢失！”李兑曰：“诺。子勉之矣！吾见子已今年耳。”涕泣而出。李兑数见公子成以备田不礼。肥义谓信期曰：“公子章与田不礼声善而实恶，内得主而外为暴，矫令以擅一旦之命，不难为也。今吾忧之，夜而忘寐，饥而忘食，盗出入不可不备。自今以来，有召王者必见吾面，我将以身先之。无故而后王可入也。”信期曰：“善。”

　　主父使惠文王朝群臣而自从旁窥之，见其长子傫然也，反北面为臣。诎于其弟，心怜之，于是乃欲分赵而王公子章于代，计未决而辍。主父及王游沙丘，异宫，公子章、田不礼以其徒作乱，诈以主父令召王。肥义先入，杀之。高信即与王战。公子成与李兑自国至，乃起四邑之兵入距难，杀公子章及田不礼，灭其党。公子成为相，号安平君；李兑为司寇。是时惠文王少，成、兑专政。公子章之败也，往走主父，主父开之。成、兑因围主父宫。公子章死，成、兑谋曰：“以章故，围主父；即解兵，吾属夷矣！”乃遂围之，令：“宫中人后出者夷！”宫中人悉出。主父欲出不得，又不得食，探雀鷇而食之。三月馀，饿死沙丘宫。主父定死，乃发丧赴诸侯。主父初以长子章为太子，后得吴娃，爱之，为不出者数岁。生子何，乃废太子章而立之。吴娃死，爱驰；怜故太子，欲两王之，犹豫未决，故乱起。

　　秦楼缓免相，魏冉代之。

　　赧王中二十一年（丁卯，公元前二九四年） 

　　秦败魏师于解。

　　赧王中二十二年（戊辰，公元前二九三年） 

　　韩公孙喜、魏人伐秦。穰侯荐左更白起于秦王以代向寿将兵，败魏师、韩师于伊阙，斩首二十四万级，虏公孙喜，拔五城。秦王以白起为国尉。

　　秦王遗楚王书曰：“楚背秦，秦且率诸侯伐楚，愿王之饬士卒，得一乐战！”楚王患之，乃复与秦和亲。

　　赧王中二十三年（己巳，公元前二九二年） 

　　楚襄王迎妇于秦。

　　臣光曰：甚哉秦之无道也，杀其父而劫其子；楚之不竞也，忍其父而婚其仇！呜呼！楚之君诚得其道，臣诚得其人，秦虽强，乌得陵之哉！善乎荀卿论之曰：“夫道，善用之则百里之地可以独立，不善用之则楚六千里而为仇人役。”故人主不务得道而广有其势，是其所以危也。

　　秦魏冉谢病免，以客卿烛寿为丞相。

　　赧王中二十四年（庚午，公元前二九一年） 

　　秦伐韩，拔宛。

　　秦烛寿免。魏冉复为丞相，封于穰与陶，谓之穰侯。又封公子市于宛，公子悝于邓。

　　赧王中二十五年（辛未，公元前二九零年） 

　　魏入河东地四百里、韩入武遂地二百里于秦。

　　魏芒卯始以诈见重。

　　赧王中二十六年（壬申，公元前二八九年） 

　　秦大良造白起、客卿错伐魏，至轵，取城大小六十一。

　　赧王中二十七年（癸酉，公元前二八八年） 

　　冬，十月，秦王称西帝，遣使立齐王为东帝，欲约与共伐赵。苏代自燕来，齐王曰：“秦使魏冉致帝，子以为何如？”对曰：“愿王受之而勿称也。秦称之，天下安之，王乃称之，无后也。秦称之，天下恶之，王因勿称，以收天下，此大资也。且伐赵孰与伐桀宋利？今王不如释帝以收天下之望，发兵以伐桀宋，宋举则楚、赵、梁、卫皆惧矣。是我以名尊秦而令天下憎之，所谓以卑为尊也。”齐王从之，称帝二日而复归之。十二月，吕礼自齐入秦，秦王亦去帝复称王。

　　秦攻赵，拔杜阳。

　　赧王中二十八年（甲戌，公元前二八七年） 

　　秦攻魏，拔新垣、曲阳。

　　赧王中二十九年（乙亥，公元前二八六年） 

　　秦司马错击魏河内。魏献安邑以和，秦出其人归之魏。

　　秦败韩师于夏山。

　　宋有雀生鸇于城之陬。史占之，曰：“吉。小而生巨，必霸天下。”宋康王喜，起兵灭滕；伐薛；东败齐，取五城；南败楚，取地三百里，西败魏军。与齐、魏为敌国，乃愈自信其霸。欲霸之亟成，故射天笞地，斩社稷而焚灭之，以示威服鬼神。为长夜之饮于室中，室中人呼万岁，则堂上之人应之，堂下之人又应之，门外之人又应之，以至于国中，无敢不呼万岁者。天下之人谓之“桀宋”。齐湣王起兵伐之，民散，城不守。宋王奔魏，死于温。

　　赧王中三十年（丙子，公元前二八五年） 

　　秦王会楚王于宛，会赵王于中阳。

　　秦蒙武击齐，拔九城。

　　齐湣王既灭宋而骄，乃南侵楚，西侵三晋，欲并二周，为天子。狐咺正议，斫之檀衢，陈举直言，杀之东闾。燕昭王日夜抚循其人，益为富实，乃与乐毅谋伐齐。乐毅曰：“齐，霸国之馀业也。地大人众，未易独攻也。王必欲伐之。莫如约赵及楚、魏。”于是使乐毅约赵，别使使者连楚、魏，且令赵啖秦以伐齐之利。诸侯害齐王之骄暴，皆争合谋与燕伐齐。

　　赧王中三十一年（丁丑，公元前二八四年） 

　　燕王悉起兵，以乐毅为上将军。秦尉斯离帅师与三晋之师会之。赵王以相国印授乐毅，乐毅并将秦、魏、韩、赵之兵以伐齐。齐湣王悉国中之众以拒之，战于济西，齐师大败。乐毅还秦、韩之师，分魏师以略宋地，部赵师以收河间，身率燕师，长驱逐北。剧辛曰：“齐大而燕小，赖诸侯之助以破其军，宜及时攻取其边城以自益，此长久之利也。今过而不攻，以深入为名，无损于齐，无益于燕，而结深怨，后必悔之。”乐毅曰：“齐王伐功矜能，谋不逮下，废黜贤良，信任谄谀，政令戾虐，百姓怨怼。今军皆破亡，若因而乘之，其民必叛，祸乱内作，则齐可图也。若不遂乘之，待彼悔前之非，改过恤下而抚其民，则难虑也。”遂进军深入。齐人果大乱失度，湣王出走。乐毅入临淄，取宝物、祭器，输之于燕。燕王亲至济上劳军，行赏飨士，封乐毅为昌国君，遂使留徇齐城之未下者。齐王出亡之卫，卫君辟宫舍之，称臣而共具。齐王不逊，卫人侵之。齐王去奔邹、鲁，有骄色，邹、鲁弗内，遂走莒。楚使淖齿将兵救齐，因为齐相。淖齿欲与燕分齐地，乃执湣王而数之曰：“千乘、博昌之间，方数百里，雨血沾衣，王知之乎？”曰：“知之。”“赢、博之间，地坼及泉，王知之乎？”曰：“知之。”“有人当阙而哭者，求之不得，去则闻其声，王知之乎？”曰：“知之。”淖齿曰：“天雨血沾衣者，天以告也；地坼及泉者，地以告也；有人当阙而哭者，人以告也。天、地、人皆告矣，而王不知诫焉，何得无诛！”遂弑王于鼓里。

　　荀子论之曰：国者，天下之利势也。得道以持之，则大安也，大荣也，积美之源也。不得道以持之，则大危也，大累也，有之不如无之。及其綦也，索为匹夫，不可得也。齐湣、宋献是也。故用国者义立而王，信立而霸，权谋立而亡。

　　挈国以呼礼义也，而无以害之。行一不义，杀一无罪，而得天下，仁者不为也。擽然扶持心国，且若是其固也。之所与为之者之人，则举义士也；之所以为布陈于国家刑法者，则举义法也；主之所极然，帅群臣而首向之者，则举义志也。如是，则下仰上以义矣，是綦定也。綦定而国定，国定而天下定。故曰：以国济义，一日而白，汤、武是也。是所谓义立而王也。

　　德虽未至也，义虽未济也，然而天下之理略奏矣，刑赏已诺信乎天下矣，臣下晓然皆知其可要也。政令已陈，虽睹利败，不欺其民；约结已定，虽睹利败，不欺其与。如是，则兵劲城固，敌国畏之；国一綦明，与国信之。虽在僻陋之国，威动天下，五伯是也。是所谓信立而而霸也。

　　挈国以呼功利，不务张其义，齐其信，唯利之求；内则不惮诈其民而求小利焉，外则不惮诈其与而求大利焉。内不修正其所以有，然常欲人之有，如是，则臣下百姓莫不以诈心待其上矣。上诈其下，下诈其上，则是上下析也。如是，则敌国轻之，与国疑之，权谋日行而国不免危削，綦之而亡，齐湣、薛公是也。故用强齐，非以修礼义也，非以本政教也，非以一天下也，绵绵常以结引驰外为务。故强，南足以破楚，西足以诎秦，北足以败燕，中足以举宋。及以燕、赵起而攻之，若振槁然，而身死国亡，为天下大戮，后世言恶则必稽焉。是无他故焉，唯其不由礼义而由权谋也。

　　三者，明主之所谨择也，仁人之所务白也。善择者制人，不善择者人制之。

　　乐毅闻昼邑人王蠋贤，令军中环画邑三十里无入。使人请蠋，蠋谢不往。燕人曰：“不来，吾且屠画邑！”蠋曰：“忠臣不事二君，烈女不更二夫。齐王不用吾谏，故退而耕于野。国破君亡，吾不能存，而又欲劫之以兵，吾与其不义而生，不若死！”遂经其颈于树枝，自奋绝脰而死。燕师乘胜长驱，齐城皆望风奔溃。乐毅修整燕军，禁止侵掠，求齐之逸民，显而礼之。宽其赋敛，除其暴令，修其旧政，齐民喜悦。乃遣左军渡胶东、东莱；前军循太山以东至海，略琅邪；右军循河、济，屯阿、鄄以连魏师；后军旁北海以抚千乘；中军据临淄而镇齐都。祀桓公、管仲于郊，表贤者之闾，封王蠋之墓。齐人食邑于燕者二十馀君，有爵位于蓟者百有馀人。六月之间，下齐七十馀城，皆为郡县。秦王、魏王、韩王会于京师。

　　赧王中三十二年（戊寅，公元前二八三年） 

　　秦、赵会于穰。秦拔魏安城，兵至大梁而还。

　　齐淖齿之乱，湣王子法章变名姓为莒太史敫家佣。太史敫女奇法章状貌，以为非常人，怜而常窃衣食之，因与私通。王孙贾从湣王，失王之处，其母曰：“汝朝出而晚来，则吾倚门而望；汝暮出而不还，则吾倚闾而望。汝今事王，王走，汝不知其处，汝尚何归焉！”王孙贾乃入市中呼曰：“淖齿乱齐国，杀湣王。欲与我诛之者袒右！”市人从者四百人，与攻淖齿，杀之。于是齐亡臣相与求湣王子，欲立之。法章惧其诛己，久之乃敢自言，遂立以为齐王，保莒城以拒燕，布告国中曰：“王已立在莒矣！”

　　赵王得楚和氏璧，秦昭王欲之，请易以十五城。赵王欲勿与，畏秦强，欲与之，恐见欺。以问蔺相如，对曰：“秦以城求璧而王不许，曲在我矣；我与之璧而秦不与我城，则曲在秦。均之二策，宁许以负秦。臣愿奉璧而往；使秦城不入，臣请完璧而归之。”赵王遣之。相如至秦，秦王无意偿赵城。相如乃以诈绐秦王，复取璧，遣从者怀之，间行归赵，而以身待命于秦。秦王以为贤而弗诛，礼而归之。赵王以相如为上大夫。

　　卫嗣君薨，子怀君立。嗣君好察微隐，县令有发褥而席敝者，嗣君闻之，乃赐之席。令大惊，以君为神。又使人过关市，赂之以金，既而召关市，问有客过与汝金，汝回遣之，关市大恐。又爱泄姬，重如耳，而恐其因爱重以壅己也，乃贵薄疑以敌如耳，尊魏妃以偶泄姬，曰：“以是相参也。”

　　荀子论之曰：成侯、嗣君，聚敛计数之君也，未及取民也。子产，取民者也，未及为政也。管仲，为政者也，未及修礼也。故修礼者王，为政者强，取民者安，聚敛者亡。

　　赧王中三十三年（己卯，公元前二八二年） 

　　秦伐赵，拔两城。

　　赧王中三十四年（庚辰，公元前二八一年） 

　　秦伐赵，拔石城。

　　秦穰侯复为丞相。

　　楚欲与齐、韩共伐秦，因欲图周。王使东周武公谓楚令尹昭子曰：“周不可图也。”昭子曰：“乃图周，则无之；虽然，何不可图？”武公曰：“西周之地，绝长补短，不过百里。名为天下共主，裂其地不足以肥国，得其众不足以劲兵。虽然，攻之者名为弑君。然而犹有欲攻之者，见祭器在焉故也。夫虎肉臊而兵利身，人犹攻之；若使泽中之麋蒙虎之皮，人之攻之也必万倍矣。裂楚之地，足以肥国；诎楚之名，足以尊主。今子欲诛残天下之共主，居三代之传器，器南，则兵至矣。”于是楚计辍不行。

　　赧王中三十五年（辛巳，公元前二八零年） 

　　秦白起败赵军，斩首二万，取代光狼城。又使司马错发陇西兵，因蜀攻楚黔中，拔之。楚献汉北及上庸地。

　　赧王中三十六年（壬午，公元前二七九年） 

　　秦白起伐楚，取鄢、邓、西陵。

　　秦王使使者告赵王，愿为好会于河外渑池。赵王欲毋行，廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日。三十日不还，则请立太子，以绝秦望。”王许之。会于渑池。王与赵王饮，酒酣，秦王请赵王鼓瑟，赵王鼓之。蔺相如复请秦王击缶，秦王不肯。相如曰：“五步之内，臣请得以颈血溅大王矣！”左右欲刃相如，相如张目叱之，左右皆靡。王不怿，为一击缶。罢酒，秦终不能有加于赵。赵人亦盛为之备，秦不敢动。赵王归国，以蔺相如为上卿，位在廉颇之右。廉颇曰：“我为赵将，有攻城野战之功。蔺相如素贱人，徒以口舌而位居我上。吾羞，不忍为之下！”宣言曰：“我见相如，必辱之！”相如闻之，不肯与会；每朝，常称病，不欲争列。出而望见，辄引车避匿。其舍人皆以为耻。相如曰：“子视廉将军孰与秦王？”曰：“不若。”相如曰：“夫以秦王之威而相如廷叱之，辱其群臣。相如虽驽，独畏廉将军哉！顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，先国家之急而后私仇也。”廉颇闻之，肉袒负荆至门谢罪，遂为刎颈之交。

　　初，燕人攻安平，临淄市掾田单在安平，使其宗人皆以铁笼傅车轊。及城溃，人争门而出，皆以轊折车败，为燕所禽；独田单宗人以铁笼得免，遂奔即墨。是时齐地皆属燕，独莒、即墨未下，乐毅及并右军、前军以围莒，左军、后军围即墨。即墨大夫出战而死。即墨人曰：“安平之战，田单宗人以铁笼得全，是多智习兵。”因共立以为将以拒燕。乐毅围二邑，期年不克，及令解围，各去城九里而为垒，令曰：“城中民出者勿获，困者赈之，使即旧业，以镇新民。”三年而犹未下。或谗之于燕昭王曰：“乐毅智谋过人，伐齐，呼吸之间克七十馀城。今不下者两城耳，非其力不能拔，所以三年不攻者，欲久仗兵威以服齐人，南面而王耳。今齐人已服，所以未发者，以其妻子在燕故也。且齐多美女，又将忘其妻子。愿王图之！”昭王于是置酒大会，引言者而让之曰：“先王举国以礼贤者，非贪土地以遗子孙也。遭所传德薄，不能堪命，国人不顺。齐为无道，乘孤国之乱以害先王。寡人统位，痛之入骨，故广延群臣，外招宾客，以求报仇。其有成功者，尚欲与之同共燕国。今乐君亲为寡人破齐，夷其宗庙，报塞先仇，齐国固乐君所有，非燕之所得也。乐君若能有齐，与燕并为列国，结欢同好，以抗诸侯之难，燕国之福，寡人之愿也。汝何敢言若此！”乃斩之。赐乐毅妻以后服，赐其子以公子之服；辂车乘马，后属百两，遣国相奉而致之乐毅，立乐毅为齐王。乐毅惶恐不受，拜书，以死自誓。由是齐人服其义，诸侯畏其信，莫敢复有谋者。顷之，昭王薨，惠王立。惠王自为太子时，尝不快于乐毅。田单闻之，乃纵反间于燕，宣言曰：“齐王已死，城之不拔者二耳。乐毅与燕新王有隙，畏诛而不敢归，以伐齐为名，实欲连兵南面王齐。齐人未附，故且缓攻即墨以待其事。齐人所惧，唯恐他将之来，即墨残矣。”燕王固已疑乐毅，得齐反间，乃使骑劫代将而召乐毅。乐毅知王不善代之，遂奔赵。燕将士由是愤惋不和。

　　田单令城中人，食必祭其先祖于庭，飞鸟皆翔舞而下城中。燕人怪之，田单因宣言曰：“当有神师下教我。”有一卒曰：“臣可以为师乎？”因反走。田单起引还，坐东乡，师事之。卒曰：“臣欺君。”田单曰：“子勿言也。”因师之，每出约束，必称神师。乃宣言曰：“吾唯惧燕军之劓所得齐卒，置之前行，即墨败矣！”燕人闻之，如其言。城中见降者尽劓，皆怒，坚守，唯恐见得。单又纵反间，言：“吾惧燕人掘吾城外冢墓，可为寒心！”燕军尽掘冢墓，烧死人。齐人从城上望见，皆涕泣，共欲出战，怒自十倍。田单知士卒之可用，乃身操版、锸，与士卒分功；妻妾编于行伍之间；尽散饮食飨士。令甲卒皆伏，使老、弱、女子乘城，遣使约降于燕，燕军皆呼万岁。田单又收民金得千镒，令即墨富豪遗燕将，曰：“即降，愿无虏掠吾族家。”燕将大喜，许之。燕军益懈。田单乃收城中，得牛千馀，为绛缯衣，画以五采龙文，束兵刃于其角，而灌脂束苇于其尾，烧其端，凿城数十穴，夜纵牛，壮士五千人随其后。牛尾热，怒而奔燕军。燕军大惊，视牛皆龙文，所触尽死伤。而城中鼓噪从之，老弱皆击铜器为声，声动天地。燕军大骇，败走。齐人杀骑劫，追亡逐北，所过城邑皆叛燕，复为齐。田单兵日益多，乘胜，燕日败亡，走至河上，而齐七十馀城皆复焉。乃迎襄王于莒。入临淄，封田单为安平君。齐王以太史敫之女为后，生太子建。太史敫曰：“女不取媒，因自嫁，非吾种也，污吾世！”终身不见君王后，君王后亦不以不见故失人子之礼。

　　赵王封乐毅于观津，尊宠之，以警动于燕、齐。燕惠王乃使人让乐毅，且谢之曰：“将军过听，以与寡人有隙，遂捐燕归赵。将军自为计则可矣，而亦何以报先王之所以遇将军之意乎？”乐毅报书曰：“昔伍子胥说听于阖闾而吴远迹至郢；夫差弗是也，赐之鸱夷而浮之江。吴王不寤先论之可以立功，故沈子胥而不悔；子胥不蚤见主之不同量，是以至于入江而不化。夫免自立功以明先王之迹，臣之上计也。离毁辱之诽谤，堕先王之名，臣之所大恐也。临不测之罪，以幸为利，义之所不敢出也。臣闻古之君子，交绝不出恶声，忠臣去国，不洁其名。臣虽不佞，数奉教于君子矣。唯君王之留意焉！”于是燕王复以乐毅子闲为昌国君，而乐毅往来复通燕，卒于赵，号曰望诸君。

　　田单相齐，过淄水，有老人涉淄而寒，出水不能行。田单解其裘而衣之。襄王恶之，曰：“田单之施于人，将欲以取我国乎？不早图，恐后之变也。”左右顾无人，岩下有贯珠者，襄王呼而问之曰：“汝闻吾言乎？”对曰：“闻之。”王曰：“汝以为何如？”对曰：“王不如因以为己善。王嘉单之善，下令曰：‘寡人忧民之饥也，单收而食之；寡人忧民之寒也，单解裘而衣之；寡人忧劳百姓，而单亦忧之，称寡人之意。’单有是善而王嘉之，单之善亦王之善也。”王曰：“善。”乃赐单牛酒。后数日，贯珠者复见王曰：“王朝日宜召田单而揖之于庭，口劳之。乃布令求百姓之饥寒者，收穀之。”乃使人听于闾里，闻大夫之相与语者曰：“田单之爱人，嗟，乃王之教也！”

　　田单任貂勃于王。王有所幸臣九人，欲伤安平君，相与语于王曰：“燕之伐齐之时，楚王使将军将万人而佐齐。今国已定而社稷已安矣，何不使使者谢于楚王？”王曰：“左右孰可？”九人之属曰：“貂勃可。”貂勃使楚，楚王受而觞之，数月不反。九人之属相与语于王曰：“夫一人之身而牵留万乘者，岂不以据势也哉！且安平君之与王也，君臣无异而上下无别。且其志欲为不善，内抚百姓，外怀戎翟，礼天下之贤士，其志欲有为也，愿王之察之！”异日，王曰：“召相单而来！”田单免冠、徒跣、肉袒而进，退而请死罪，五日而王曰：“子无罪于寡人。子为子之臣礼，吾为吾之王礼而已矣。”貂勃从楚来，王赐之酒。酒酣，王曰：“召相单而来！”貂勃避席稽首曰：“王上者孰与周文王？”王曰：“吾不若也。”貂勃曰：“然，臣固知王不若也。下者孰与齐桓公？”王曰：“吾不若也。”貂勃曰：“然，臣固知王不若也。然则周文王得吕尚以为太公，齐桓公得管夷吾以为仲父，今王得安平君而独曰‘单’，安得此亡国之言乎！且自天地之辟，民人之始，为人臣之功者，谁有厚于安平君者哉？王不能守王之社稷，燕人兴师而袭齐，王走而之城阳之山中，安平君以惴惴即墨三里之城，五里之郭，敝卒七千人，禽其司马而反千里之齐，安平君之功也。当是之时，舍城阳而自王，天下莫之能止。然而计之于道，归之于义，以为不可，故栈道木阁而迎王与后于城阳山中，王乃得反，子临百姓。今国已定，民已安矣，王乃曰‘单’，婴儿之计不为此也。王亟杀此九子者以谢安平君，不然，国其危矣！”乃杀九子而逐其家，益封安平君以夜邑万户。

　　田单将攻狄，往见鲁仲连。鲁仲连曰：“将军攻狄，不能下也。”田单曰：“臣以即墨破亡馀卒破万乘之燕，复齐之墟，今攻狄而不下，何也？”上车弗谢而去，遂攻狄，三月不克。齐小儿谣曰：“大冠若箕，修剑拄颐。攻狄不能下，垒枯骨成丘。”田单乃惧，问鲁仲连曰：“先生谓单不能下狄，请问其说。”鲁仲连曰：“将军之在即墨，坐则织蒉，立则仗锸，为士卒倡曰：‘无可往矣！宗庙亡矣！今日尚矣！归于何党矣！’当此之时，将军有死之心，士卒先无之气，闻君言莫不挥泣奋臂而欲战，此所以破燕也。当今将军东有夜邑之奉，西有淄上之娱，黄金横带而骋乎淄、渑之间，有生之乐，无死之心，所以不胜也。”田单曰：“单之有心，先生志之矣。”明日，乃厉气循城，立于矢石之所，援袍鼓之。狄人乃下。

　　初，齐湣王既灭宋，欲去孟尝君。孟尝君奔魏，魏昭王以为相，与诸侯共伐破齐。湣王死，襄王复国，而孟尝君中立为诸侯，无所属。襄王新立，畏孟尝君，与之连和。孟尝君卒，诸子争立，而齐、魏共灭薛，孟尝君绝嗣。

　　赧王中三十七年（癸未，公元前二七八年） 

　　秦大良造白起伐楚，拔郢，烧夷陵。楚襄王兵散，遂不复战，东北徙都于陈。秦以郢为南郡，封白起为武安君。

　　赧王中三十八年（甲申，公元前二七七年） 

　　秦武安君定巫、黔中，初置黔中郡。

　　魏昭王薨，子安釐王立。

　　赧王中三十九年（乙酉，公元前二七六年） 

　　秦武安君伐魏，拔两城。

　　楚王收东地兵，得十馀万，复西取江南十五邑。

　　魏安釐王封其弟无忌为信陵君。

　　赧王中四十年（丙戌，公元前二七五年） 

　　秦相国穰侯伐魏。韩暴鸢救魏，穰侯大破之，斩首四万。暴鸢走开封。魏纳八城以和。穰侯复伐魏，走芒卯，入北宅。遂围大梁，魏人割温以和。

　　赧王中四十一年（丁亥，公元前二七四年） 

　　魏复与齐合从。秦穰侯伐魏，拔四城，斩首四万。

　　鲁缗公薨，子顷公雠立。

　　赧王中四十二年（戊子，公元前二七三年） 

　　赵人、魏人伐韩华阳。韩人告急于秦，秦王弗救。韩相国谓陈筮曰：“事急矣！愿公虽病，为一宿之行。”陈筮如秦，见穰侯。穰侯曰：“事急乎？故使公来。”陈筮曰：“未急也。”穰侯怒曰：“何也？”陈筮曰：“彼韩急则将变而他从；以未急，故复来耳。”穰侯曰：“请发兵矣。”乃与武安君及客卿胡阳救韩，八日而至，败魏军于华阳之下，走芒卯，虏三将，斩首十三万。武安君又与赵将贾偃战，沈其卒二万人于河。魏段干子请割南阳予秦以和。苏代谓魏王曰：“欲玺者，段干子也；欲地者，秦也。今王使欲地者制玺，欲玺者制地，魏地尽矣！夫以地事秦，犹抱薪救火，薪不尽，火不灭。”王曰：“是则然也。虽然，事始已行，不可更矣！”对曰：“夫博之所以贵枭者，便则食，不便则止。今何王之用智不如用枭也？”魏王不听，卒以南阳为和，实修武。

　　韩釐王薨，子桓惠王立。

　　韩、魏既服于秦，秦王将使武安君与韩、魏伐楚，未行，而楚使者黄歇至，闻之，畏秦乘胜一举而灭楚也，乃上书曰：“臣闻物至则反，冬、夏是也；致至则危，累棋是也。今大国之地，遍天下有其二垂，此从生民已来，万乘之地未尝有也。先王三世不忘接地于齐，以绝从亲之要。今王使盛桥守事于韩，盛桥以其地入秦，是王不用甲，不信威，而得百里之地，王可谓能矣！王又举甲而攻魏，杜大梁之门，举河内，拔燕、酸枣、虚、桃，入邢，魏之兵云翔而不敢救，王之功亦多矣！王休甲息众，二年而后复之，又并蒲、衍、首、垣以临仁、平丘，黄、济阳婴城而魏氏服。王又割濮磨之北，注齐、秦之要，绝楚、赵之脊，天下五合六聚而不敢救，王之威亦单矣！王若能保功守威，绌攻取之心，而肥仁义之地，使无后患，三王不足四，五伯不足六也！王若负人徒之众，仗兵革之强，乘毁魏之威，而欲以力臣天下之主，臣恐其有后患也。《诗》曰：‘靡不有初，鲜克有终。’《易》曰：‘狐涉水，濡其尾。’此言始之易，终之难也。昔吴之信越也，从而伐齐，既胜齐人于艾陵，还为越禽于三江之浦。智氏之信韩、魏也，从而伐赵，攻晋阳城，胜有日矣，韩、魏叛之，杀智伯瑶于凿台之下。今王妒楚之不毁，而忘毁楚之强韩、魏也，臣为王虑而不取也。夫楚国，援也；邻国，敌也。今王信韩、魏之善王，此正吴之信越也，臣恐韩、魏卑辞除患而实欲欺大国也。何则？王无重世之德于韩、魏而有累世之怨焉。夫韩、魏父子兄弟接踵而死于秦者将十世矣，故韩、魏之不亡，秦社稷之忧也。今王资之与攻楚，不亦过乎！且攻楚将恶出兵？王将借路于仇雠之韩、魏乎？兵出之日而王忧其不反也。王若不借路于仇雠之韩、魏，必攻随水右壤，此皆广川、大水、山林、溪谷，不食之地。是王有毁楚之名而无得地之实也。且王攻楚之日，四国必悉起兵以应王。秦、楚之兵构而不离；魏氏将出而攻留、方舆、铚、湖陵、砀、萧、相，故宋必尽；齐人南面攻楚，泗上必举。此皆平原四达膏腴之地。如此，则天下之国莫强于齐、魏矣。臣为王虑，莫若善楚。秦、楚合而为一以临韩，韩必敛手而朝；王施以东山之险，带以曲河之利，韩必为关内之侯。若是而王以十万戍郑，梁氏寒心，许、鄢陵婴城而上蔡、召陵不往来也。如此，魏亦关内侯矣。王壹善楚而关内两万乘之主注地于齐，齐右壤可拱手而取也。王之地一经两海，要约天下，是燕、赵无齐、楚，齐、楚无燕、赵也。然后危动燕、赵，直摇齐、楚，此四国者不待痛而服矣。”

　　王从之，止武安君而谢韩、魏，使黄歇归，约亲于楚。


周纪·周纪五原文 原文
　　起屠维赤奋若，尽旃蒙大荒落，凡十七年。

　　赧王下四十三年（己丑，公元前二七二年） 

　　楚以左徒黄歇侍太子完为质于秦。

　　秦置南阳郡。

　　秦、魏、楚共伐燕。

　　燕惠王薨，子武成王立。

　　赧王下四十四年（庚寅，公元前二七一年） 

　　赵蔺相如伐齐，至平邑。

　　赵田部吏赵奢收租税，平原君家不肯出。赵奢以法治之，杀平原君用事者九人。平原君怒，将杀之。赵奢曰：“君于赵为贵公子，今纵君家而不奉公，则法削，法削则国弱，国弱则诸侯加兵，是无赵也，君安得有此富乎？以君之贵，奉公如法则上下平，上下平则国强，国强则赵固，而君为贵戚，岂轻于天下邪！”平原君以为贤，言之于王。王使治国赋，国赋大平，民富而府库实。

　　赧王下四十五年（辛卯，公元前二七零年） 

　　秦伐赵，围阏与。

　　赵王召廉颇、乐乘而问之曰：“可救否？”皆曰：“道远险狭，难救。”问赵奢，赵奢对曰：“道远险狭，譬犹两鼠斗于穴中，将勇者胜。”王乃令赵奢将兵救之。去邯郸三十里而止，令军中曰：“有以军事谏者死！”秦师军武安西，鼓噪勒兵，武安屋瓦尽振。赵军中候有一人言急救武安，赵奢立斩之。坚壁留二十八日不行，复益增垒。秦间入赵军，赵奢善食而遣之。间以报秦将，秦将大喜曰：“夫去国三十里而军不行，乃增垒，阏与非赵地也！”赵奢既已遣间，卷甲而趋，二日一夜而至，去阏与五十里而军，军垒成。秦师闻之，悉甲而往。赵军士许历请以军事谏，赵奢进之。许历曰：“秦人不意赵至此，其来气盛，将军必厚集其陈以待之；不然，必败。”赵奢曰：“请受教！”许历请刑，赵奢曰：“胥，后令邯郸。”许历复请谏曰：“先据北山上者胜，后至者败。”赵奢许诺，即发万人趋之。秦师后至，争山不得上；赵奢纵兵击秦师，秦师大败，解阏与而还。赵王封奢为马服君，与廉、蔺同位；以许历为国尉。

　　穰侯言客卿灶于秦王，使伐齐，取刚、寿以广其陶邑。

　　初，魏人范雎从中大夫须贾使于齐，齐襄王闻其辩口，私赐之金及牛、酒。须贾以为雎以国阴事告齐也，归而告其相魏齐。魏齐怒，笞击范雎，折胁，摺齿。雎佯死，卷以箦，置厕中，使客醉者更溺之，以惩后，令无妄言者。范雎谓守者曰：“能出我，我必有厚谢。”守者乃请弃箦中死人。魏齐醉，曰：“可矣。”范雎得出。魏齐悔，复召求之。魏人郑安平遂操范雎亡匿，更名姓曰张禄。秦谒者王稽使于魏，范雎夜见王稽。稽潜载与俱归，荐之于王，王见之于离宫。雎佯为不知永巷而入其中，王来而宦者怒逐之，曰：“王至。”范雎谬曰：“秦安得王！秦独有太后、穰侯耳！”王微闻其言，乃屏左右，跽而请曰：“先生何以幸教寡人？”对曰：“唯唯。”如是者三。王曰：“先生卒不幸教寡人邪？”范雎曰：“非敢然也！臣，羁旅之臣也，交疏于王；而所愿陈者皆匡君之事。处人骨肉之间，愿效愚忠而未知王之心也，此所以王三问而不敢对者也。臣知今日言之于前，明日伏诛于后，然臣不敢避也。且死者，人之所必不免也，苟可以少有补于秦而死，此臣之所大愿也。独恐臣死之后，天下杜口裹足，莫肯乡秦耳！”王跽曰：“先生，是何言也！今者寡人得见先生，是天以寡人溷先生，而存先王之宗庙也。事无大小，上及太后，下至大臣，愿先生悉以教寡人，无疑寡人也！”范雎拜，王亦拜。范雎曰：“以秦国之大，士卒之勇，以治诸侯，譬若走韩卢而博蹇兔也。而闭关十五年，不敢窥兵于山东者，是穰侯为秦谋不忠，而大王之计亦有所失也。”王跽曰：“寡人愿闻失计！”然左右多窃听者，范雎未敢言内，先言外事，以观王之府仰。因进曰：“夫穰侯越韩、魏而攻齐刚、寿，非计也。齐湣王南攻楚，破军杀将，再辟地千里，而齐尺寸之地无得焉者，岂不欲得地哉？形势不能有也。诸侯见齐之罢敝，起兵而伐齐，大破之，齐几于亡，以其伐楚而肥韩、魏也。今王不如远交而近攻，得寸则王之寸也，得尺亦王之尺也。今夫韩、魏，中国之处，而天下之枢也。王若欲霸，必亲中国以为天下枢，以威楚、赵，楚强则附赵，赵强则附楚，楚、赵皆附，齐必惧矣，齐附则韩、魏因可虏也。”王曰：“善。”乃以范雎为客卿，与谋兵事。

　　赧王下四十六年（壬辰，公元前二六九年） 

　　秦中更胡伤攻赵阏与，不拔。

　　赧王下四十七年（癸巳，公元前二六八年） 

　　秦王用范雎之谋，使五大夫绾伐魏，拔怀。

　　赧王下四十八年（甲午，公元前二六七年） 

　　秦悼太子质于魏而卒。

　　赧王下四十九年（乙未，公元前二六六年） 

　　秦拔魏邢丘。范雎日益亲，用事，因承间说王曰：“臣居山东时，闻齐之有孟尝君，不闻有王；闻秦有太后、穰侯，不闻有王。夫擅国之谓王，能利害之谓王，制杀生之谓王。今太后擅行不顾，穰侯出使不报，华阳、泾阳等击断无讳，高陵进退不请，四贵备而国不危者，未之有也。为此四贵者下，乃所谓无王也。穰侯使者操王之重，决制于诸侯，剖符于天下，征敌伐国，莫敢不听；战胜攻取则利归于陶，战败则结怨于百姓而祸归于社稷。臣又闻之，木实繁者披其枝，披其枝者伤其心；大其都者危其国，尊其臣者卑其主。淖齿管齐，射王股，擢王筋，悬之于庙梁，宿昔而死。李兑管赵，囚主父于沙丘，百日而饿死。今臣观四贵之用事，此亦淖齿、李兑之类也。夫三代之所以亡国者，君专授政于臣，纵酒弋猎。其所授者妒贤疾能，御下蔽上以成其私，不为主计，而主不觉悟，故失其国，今自有秩以上至诸大吏，下及王左右，无非相国之人者，见王独立于朝，臣窃为王恐，万世之后有秦国者，非王子孙也！”王以为然。于是废太后，逐穰侯、高陵、华阳、泾阳君于关外，以范雎为丞相，封为应侯。

　　魏王使须贾聘于秦，应侯敝衣间步而往见之。须贾惊曰：“范叔固无恙乎！”留坐饮食，取一绨袍赠之。遂为须贾御而至相府，曰：“我为君先入通于相君。”须贾怪其久不出，问于门下，门下曰：“无范叔。乡者吾相张君也。”须贾知见欺，乃膝行入谢罪。应侯坐，责让之，且曰：“尔所以得不死者，以绨袍恋恋尚有故人之意耳！”乃大供具，请诸侯宾客；坐须贾于堂下，置莝、豆其前而马食之，使归告魏王曰：“速斩魏齐头来！不然，且屠大梁！”须贾还，以告魏齐。魏齐奔赵，匿于平原君家。

　　赵惠文王薨，子孝成王丹立；以平原君为相。

　　赧王下五十年（丙申，公元前二六五年） 

　　秦宣太后薨。九月，穰侯出之陶。

　　臣光曰：穰侯援立昭王，除其灾害，荐白起为将，南取鄢、郢，东属地于齐，使天下诸侯稽首而事秦。秦益强大者，穰侯之功也。虽其专恣骄贪足以贾祸，亦未至尽如范雎之言。若雎者，亦非能为秦忠谋，直欲得穰侯之处，故搤其吭而夺之耳。遂使秦王绝母子之义，失舅甥之恩。要之，雎真倾危之士哉！

　　秦王以子安国君为太子。

　　秦伐赵，取三城。赵王新立，太后用事，求救于齐。齐人曰：“必以长安君为质。”太后不可。齐师不出，大臣强谏。太后明谓左右曰：“复言长安君为质者，老妇必唾其面！”左师触龙愿见太后，太后盛气而胥之入。左师公徐趋而坐。自谢曰：“老臣病足，不得见久矣，窃自恕，而恐太后体之有所苦也，故愿望见太后。”太后曰：“老妇恃辇而行。”曰：“食得毋衰乎？”曰：“恃粥耳。”太后不和之色稍解。左师公曰：“老臣贱息舒祺最少，不肖，而臣衰，窃怜爱之。愿得补黑衣之缺，以卫王宫，昧死以闻！”太后曰：“诺。年几何矣？”对曰：“十五岁矣。虽少，愿及未填沟壑而托之。”太后曰：“丈夫亦爱少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”太后曰：“君过矣！不若长安君之甚。”左师公曰：“父母爱其子则为之计深远。媪之送燕后也，持其踵而泣，念其远也，亦哀之矣。已行，非不思也，祭祀则祝之曰：‘必勿使反！’岂非为之计长久，为子孙相继为王也哉？”太后曰：“然。”左师公曰：“今三世以前，至于赵王之子孙为侯者，其继有在者乎？”曰：“无有。”曰：“此其近者祸及身，远者及其子孙。岂人主之子侯则不善哉？位尊而无功，奉厚而无劳，而挟重器多也。今媪尊长安君之位，而封之以膏腴之地，多与之重器，而不及今令有功于国。一旦山陵崩，长安君何以自托于赵哉？”太后曰：“诺，恣君之所使之！”于是为长安君约车百乘质于齐。齐师乃出，秦师退。

　　齐安平君田单将赵师以伐燕，取中阳；又伐韩，取注人。

　　齐襄王薨，子建立。建年少，国事皆决于君王后。

　　赧王下五十一年（丁酉，公元前二六四年） 

　　秦武安君伐韩，拔九城，斩首五万。田单为赵相。

　　赧王下五十二年（戊戌，公元前二六三年） 

　　秦武安君伐韩，取南阳；攻太行道，绝之。

　　楚顷襄王疾病。黄歇言于应侯曰：“今楚王疾恐不起，秦不如归其太子。太子得立，其事秦必重而德相国无穷，是亲与国而得储万乘也。不归，则咸阳布衣耳。楚更立君，必不事秦，是失与国而绝万乘之和，非计也。”应侯以告王。王曰：“令太子之傅先往问疾，反而后图之。”黄歇与太子谋曰：“秦之留太子，欲以求利也。今太子力未能有以利秦也，而阳文君子二人在中。王若卒大命，太子不在，阳文君子必立为后，太子不得奉宗庙矣。不如亡秦，与使者俱出。臣请止，以死当之！”太子因变服为楚使者御以出关；而黄歇守舍，常为太子谢病。度太子已远，乃自言于王曰：“楚太子已归，出远矣。歇愿赐死！”王怒，欲听之。应侯曰：“歇为人臣，出身以徇其主，太子立，必用歇。不如无罪而归之，以亲楚。”王从之。黄歇至楚三月，秋，顷襄王薨，考烈王即位；以黄歇为相，封以淮北地，号曰春申君。

　　赧王下五十三年（己亥，公元前二六二年） 

　　楚人纳州于秦以平。

　　武安君伐韩，拔野王。上党路绝，上党守冯亭与其民谋曰：“郑道已绝，秦兵日进，韩不能应，不如以上党归赵。赵受我，秦必攻之；赵被秦兵，必亲韩。韩、赵为一，则可以当秦矣。”乃遣使者告于赵曰：“韩不能守上党，入之秦，其吏民皆安为赵，不乐为秦。有城市邑十七，愿再拜献之大王。”赵王以告平阳君豹，对曰：“圣人甚祸无故之利。”王曰：“人乐吾德，何谓无故？”对曰：“秦蚕食韩地，中绝，不令相通，固自以为坐而受上党也。韩氏所以不入于秦者，欲嫁其祸于赵也。秦服其劳而赵受其利，虽强大不能得之于弱小，弱小固能得之于强大乎！岂得谓之非无故哉？不如勿受。”王以告平原君，平原君请受之。王乃使平原君往受地，以万户都三封其太守为华阳君，以千户都三封其县令为侯，吏民皆益爵三级。冯亭垂涕不见使者，曰：“吾不忍卖主地而食之也！”

　　赧王下五十五年（辛丑，公元前二六零年） 

　　秦左庶长王龁攻上党，拔之。上党民走赵。赵廉颇军于长平，以按据上党民。王龁因伐赵。赵军战数不胜，亡一裨将、四尉。赵王与楼昌、虞卿谋，楼昌请发重使为媾。虞卿曰：“今制媾者在秦，秦必欲破王之军矣，虽往请媾，秦将不听。不如发使以重宝附楚、魏，楚、魏受之，则秦疑天下之合纵，媾乃可成也。”王不听，使郑硃媾于秦，秦受之。王谓虞卿曰：“秦内郑硃矣。”对曰：“王必不得媾而军破矣。何则？天下之贺战胜者皆在秦矣。夫郑硃，贵人也，秦王、应侯必显重之以示天下。天下见王之媾于秦，必不救王。秦知天下之不救王，则媾不可得成矣。”既而秦果显郑硃而不与赵媾。

　　秦数败赵兵，廉颇坚壁不出。赵王以颇失亡多而更怯不战，怒，数让之。应侯又使人行千金于赵为反间，曰：“秦之所畏，独畏马服君之子赵括为将耳！廉颇易与，且降矣！”赵王遂以赵括代颇将。蔺相如曰：“王以名使括，若胶柱鼓瑟耳。括徒能读其父书传，不知合变也。”王不听。初，赵括自少时学兵法，以天下莫能当；尝与其父奢言兵事，奢不能难，然不谓善。括母问其故，奢曰：“兵，死地也，而括易言之。使赵不将括则已；若必将之，破赵军者必括也。”及括将行，其母上书，言括不可使。王曰：“何以？”对曰：“始妾事其父，时为将，身所奉饭而进食者以十数，所友者以百数，王及宗室所赏赐者，尽以与军吏士大夫；受命之日，不问家事。今括一旦为将，东乡而朝，军吏无敢仰视之者；王所赐金帛，归藏于家，而日视便利田宅可买者买之。王以为如其父，父子异心，愿王勿遣！”王曰：“母置之，吾已决矣！”母因曰：“即如有不称，妾请无随坐。”赵王许之。

　　秦王闻括已为赵将，乃阴使武安君为上将军，而王龁为裨将，令军中：“有敢泄武安君将者斩！”赵括至军，悉更约束，易置军吏，出兵击秦师。武安君佯败而走，张二奇兵以劫之。赵括乘胜追造秦壁，壁坚拒不得入；奇兵二万五千人绝赵军之后，又五千骑绝赵壁间。赵军分而为二，粮道绝。武安君出轻兵击之，赵战不利，因筑壁坚守以待救至。秦王闻赵食道绝，自如河内发民年十五以上悉诣长平，遮绝赵救兵及粮食。齐人、楚人救赵。赵人乏食，请粟于齐，齐王弗许。周子曰：“夫赵之于齐、楚，扞蔽也，犹齿之有脣也，脣亡则齿寒；今日亡赵，明日患及齐、楚矣。救赵之务，宜若奉漏甕沃焦釜然。且救赵，高义也；却秦师，显名也；义救亡国，威却强秦。不务为此而爱粟，为国计者过矣！”齐王弗听。九月，赵军食绝四十六日，皆内阴相杀食。急来攻秦垒，欲出为四队，四，五复之，不能出。赵括自出锐卒搏战，秦人射杀之。赵师大败，卒四十万人皆降。武安君曰：“秦已拔上党，上党民不乐为秦而归赵。赵卒反覆，非尽杀之，恐为乱。”乃挟诈而尽坑杀之，遗其小者二百四十人归赵。前后斩首虏四十五万人，赵人大震。

　　赧王下五十六年（壬寅，公元前二五九年） 

　　十月，武安君分军为三，王龁攻赵武安、皮牢，拔之。司马梗北定太原，尽有上党地。韩、魏恐，使苏代厚币说应侯曰：“武安君即围邯郸乎？”曰：“然。”苏代曰：“赵亡则秦王王矣。武安君为三公，君能为之下乎？虽无欲为之下，固不得已矣。秦尝攻韩，围邢丘，困上党，上党之民皆反为赵，天下不乐为秦民之日久矣。今亡赵，北地入燕，东地入齐，南地入韩、魏，则君之所得民无几何人矣。不如因而割之，无以为武安君功也。”应侯言于秦王曰：“秦兵劳，请许韩、赵之割地以和，且休士卒。”王听之，割韩垣雍、赵六城以和。正月，皆罢兵。武安君由是与应侯有隙。

　　赵王将使赵郝约事于秦，割六县。虞卿谓赵王曰：“秦之攻王也，倦而归乎？王以其力尚能进，爱王而弗攻乎？”王曰：“秦不遗馀力矣，必以倦而归也。”虞卿曰：“秦以其力攻其所不能取，倦而归，王又以其力之所不能取以送之，是助秦自攻也。来年秦攻王，王无救矣。”赵王计未定，楼缓至赵，赵王与之计之。楼缓曰：“虞卿得其一，不得其二。秦、赵构难而天下皆说，何也？曰：‘吾且因强而乘弱矣。’今赵不如亟割地为和以疑天下，慰秦之心。不然，天下将因秦之怒，乘赵之敝，瓜分之，赵且亡，何秦之图乎！”虞卿闻之，复见曰：“危哉楼子之计，是愈疑天下，而何慰秦之心哉？独不言其示天下弱乎？且臣言勿与者，非固忽与而已也。秦索六城于王，而王以六城赂齐。齐，秦之深仇也，其听王不待辞之毕也。则是王失之于齐而取偿于秦，而示天下有能为也。王以此发声，兵未窥于境，臣见秦之重赂至赵而反媾于王也。从秦为媾，韩、魏闻之，必尽重王。是王一举而结三国之亲而与秦易道也。”赵王曰：“善。”使虞卿东见齐王，与之谋秦。虞卿未返，秦使者已在赵矣。楼缓闻之，亡去。赵王封虞卿以一城。

　　秦之始伐赵也，魏王问于诸大夫，皆以为秦伐赵，于魏便。孔斌曰：“何谓也？”曰：“胜赵，则吾因而服焉；不胜赵，则可承敝而击之。”子顺曰：“不然。秦自孝公以来，战未尝屈，今又属其良将，何敝之承？”大夫曰：“纵其胜赵，于我何损？邻之羞，国之福也。”子顺曰：“秦，贪暴之国也，胜赵，必复他求，吾恐于时魏受其师也。先人有言：燕雀处屋，子母相哺，呴呴焉相乐也，自以为安矣。灶突炎上，栋宇将焚，燕雀颜不变，不知祸之将及己也。今子不悟赵破患将及己，可以人而同于燕雀乎！”子顺者，孔子六世孙也。

　　初，魏王闻子顺贤，遣使者奉黄金束帛，聘以为相。子顺谓使者曰：“若王能信用吾道，吾道固为治世也，虽蔬食饮水，吾犹为之。若徒欲制服吾身，委以重禄，吾犹一夫耳，魏王奚少于一夫？”使者固请，子顺乃之魏；魏王郊迎以为相。子顺改嬖宠之官以事贤才，夺无任之禄以赐有功。诸丧职秩者咸不悦，乃造谤言。文咨以告子顺。子顺曰：“民之不可与虑始久矣！古之善为政者，其初不能无谤。子产相郑，三年而后谤止；吾先君之相鲁，三月而后谤止。今吾为政日新，虽不能及贤，庸知谤乎！”文咨曰：“未识先君之谤何也？”子顺曰：“先君相鲁，人诵之曰：‘麛裘而芾，投之无戾；芾而麛裘，投之无邮。’及三月，政化既成，民又诵曰：‘裘衣章甫，实获我所；章甫裘衣，惠我无私。’”文咨喜曰：“乃今知先生不异乎圣贤矣。”子顺相魏凡九月，陈大计辄不用，乃喟然曰：“言不见用，是吾言之不当也。言不当于主，居人之官，食人之禄，是尸利素餐，吾罪深矣！”退而以病致仕。人谓子顺曰：“王不用子，子其行乎？”答曰：“行将何之？山东之国，将并于秦。秦为不义，义所不入。”遂寝于家。新垣固请子顺曰：“贤者所在，必兴化致治。今子相魏，未闻异政而即自退，意者志不得乎，何去之速也？”子顺曰；“以无异政，所以自退也。且死病无良医。今秦有吞食天下之心，以义事之，固不获安；救亡不暇，何化之兴！昔伊挚在夏，吕望在商，而二国不治，岂伊、吕之不欲哉？势不可也。当今山东之国敝而不振，三晋割地以求安，二周折而入秦，燕、齐、楚已屈服矣。以此观之，不出二十年，天下其尽为秦乎！”

　　秦王欲为应侯必报其仇，闻魏齐在平原君所，乃为好言诱平原君至秦而执之。遣使谓赵王曰：“不得齐首，吾不出王弟于关！”魏齐穷，抵虞卿，虞卿弃相印，与魏齐偕亡。至魏，欲因信陵君以走楚。信陵君意难见之，魏齐怒，自杀。赵王卒取其首以与秦，秦乃归平原君。九月，五大夫王陵将兵复伐赵，武安君病，不任行。

　　赧王下五十七年（癸卯，公元前二五八年） 

　　正月，王陵攻邯郸，少利，益发卒佐陵；陵亡五校。武安君病愈，王欲使代之。武安君曰：“邯郸实未易攻也；且诸侯之救日至。彼诸侯怨秦之日久矣，秦虽胜于长平，士卒死者过半，国内空，远绝河山而争人国都，赵应其内，诸侯攻其外，破秦军必矣。”王自命不行，乃使应侯请之。武安君终辞疾，不肯行；乃以王龁代王陵。

　　赵王使平原君求救于楚，平原君约其门下食客文武备具者二十人与之俱，得十九人，馀无可取者。毛遂自荐于平原君。平原君曰：“夫贤士之处世也，譬若锥之处囊中，其末立见。今先生处胜之门下三年于此矣，左右未有所称诵，胜未有所闻，是先生无所有也。先生不能，先生留！”毛遂曰：“臣乃今日请处囊中耳！使遂蚤得处囊中，乃颖脱而出，非特其末见而已。”平原君乃与之俱，十九人相与目笑之。平原君至楚，与楚王言合纵之利害，日出而言之，日中不决。毛遂按剑历阶而上，谓平原君曰：“从之利害，两言而决耳！今日出而言，日中不决，何也？”楚王怒叱曰：“胡不下！吾乃与而君言，汝何为者也！”毛遂按剑而前曰：“王之所以叱遂者，以楚国之众也。今十步之内，王不得恃楚国之众也！王之命悬于遂手。吾君在前。叱者何也？且遂闻汤以七十里之地王天下，文王以百里之壤而臣诸侯，岂其士卒多哉？诚能据其势而奋其威也。今楚地方五千里，持戟百万，此霸王之资也。以楚之强，天下弗能当。白起，小竖子耳，率数万之众，兴师以与楚战，一战而举鄢、郢，再战而烧夷陵，三战而辱王之先人，此百世之怨而赵之所羞，而王弗知恶焉。合纵者为楚，非为赵也。吾君在前，叱者何也？”楚王曰：“唯唯，诚若先生之言，谨奉社稷以从。”毛遂曰：“从定乎？”楚王曰：“定矣。”毛遂谓楚王之左右曰：“取鸡、狗、马之血来！”毛遂奉铜盘而跪进之楚王曰：“王当歃血以定从，次者吾君，次者遂。”遂定从于殿上。毛遂左手持盘血则右手招十九人曰：“公相与歃此血于堂下！公等录录，所谓因人成事者也。”平原君已定从而归，至于赵，曰：“胜不敢复相天下士矣！遂以毛遂为上客。于是楚王使春申君将兵救赵，魏王亦使将军晋鄙将兵十万救赵。

　　秦王使谓魏王曰：“吾攻赵，旦暮且下，诸侯敢救之者，吾已拔赵，必移兵先击之！”魏王恐，遣人止晋鄙，留兵壁鄴，名为救赵，实挟两端。又使将军新垣衍间入邯郸，因平原君说赵王，欲共尊秦为帝，以却其兵。齐人鲁仲连在邯郸，闻之，往见新垣衍曰：“彼秦者，弃礼义而上首功之国也。彼即肆然而为帝于天下，则连有蹈东海而死耳，不愿为之民也！且梁未睹秦称帝之害故耳，吾将使秦王烹醢梁王！”新垣衍怏然不悦，曰：“先生恶能使秦王烹醢梁王？”鲁仲连曰：“固也，吾将言之。昔者九侯、鄂侯、文王，纣之三公也。九侯有子而好，献之于纣，纣以为恶，醢九侯；鄂侯争之强，辩之疾，故脯鄂侯；文王闻之，喟然而叹，故拘之牖里之库百日，欲令之死。今秦，万乘之国也；梁，亦万乘之国也。俱据万乘之国，各有称王之名，奈何睹其一战而胜，欲从而帝之，卒就脯醢之地乎！且秦无已而帝，则将行其天子之礼以号令于天下，则且变易诸侯之大臣，彼将夺其所不肖而与其所贤，夺其所憎而与其所爱，彼又将使其子女谗妾为诸侯妃姬，处梁之宫，梁王安得晏然而已乎！而将军又何以得故宠乎！”新垣衍起，再拜曰：“吾乃今知先生天下之士也！吾请出，不敢复言帝秦矣！”

　　燕武成王薨，子孝王立。

　　初魏公子无忌仁而下士，致食客三千人。魏有隐士曰侯嬴，年七十，家贫，为大梁夷门监者。公子置酒大会宾客，坐定，公子从车骑虚左自迎侯生。侯生摄敝衣冠，直上载公子上坐不让，公子执辔愈恭。侯生又谓公子曰：“臣有客在市屠中，愿枉车骑过之。”公子引车入市，侯生下见其客硃亥，睥睨，故久立，与其客语，微察公子，公子色愈和；乃谢客就车，至公子家。公子引侯生坐上坐，遍赞宾客，宾客皆惊。及秦围赵，赵平原君之夫人，公子无忌之姊也，平原君使者冠盖相属于魏，让公子曰：“胜所以自附于婚姻者，以公子之高义，能急人之困也。今邯郸旦暮降秦而魏救不至，纵公子轻胜弃之，独不怜公子姊邪？”公子患之，数请魏王敕晋鄙令救赵，及宾客辩士游说万端，王终不听。公子乃属宾客，约车骑百馀乘，欲赴斗以死于赵；过夷门，见侯生。侯生曰：“公子勉之矣，老臣不能从！”公子去，行数里，心不快，复还见侯生。侯生笑曰：“臣固知公子之还也！今公子无他端而欲赴秦军，譬如以肉投馁虎，何功之有！”公子再拜问计。侯嬴屏人曰：“吾闻晋鄙兵符在王卧内，而如姬最幸，力能窃之。尝闻公子为如姬报其父仇，如姬欲为公子死无所辞，公子诚一开口，则得虎符，夺晋鄙之兵，北救赵，西却秦，此五伯之功也。”公子如其言，果得兵符。公子行，侯生曰：“将在外，君令有所不受。有如晋鄙合符而不授兵，复请之，则事危矣。臣客硃亥，其人力士，可与俱。晋鄙若听，大善；不听，可使击之！”于是公子请硃亥与俱。至鄴，晋鄙合符，疑之，举手视公子曰：“吾拥十万之众屯于境上，国之重任。今单车来代之，何如哉？”硃亥袖四十斤铁椎，椎杀晋鄙，公子遂勒兵下令军中曰：“父子俱在军中者，父归；兄弟俱在军中者，兄归；独子无兄弟者，归养。”得选兵八万人，将之而进。

　　王龁久围邯郸不拔，诸侯来救，战数不利。武安君闻之曰：“王不听吾计，今何如矣？”王闻之，怒，强起武安君。武安君称病笃，不肯起。

　　赧王下五十八年（甲辰，公元前二五七年） 

　　十月，免武安君为士伍，迁之阴密。十二月，益发卒军汾城旁。武安君病，未行，诸侯攻王龁，龁数却，使者日至，王乃使人遣武安君，不得留咸阳中。武安君出咸阳西门十里，至杜邮。王与应侯群臣谋曰：“白起之迁，意尚怏怏有馀言。”王乃使使者赐之剑，武安君遂自杀。秦人怜之，乡邑皆祭祀焉。

　　魏公子无忌大破秦师于邯郸下，王龁解邯郸围走。郑安平为赵所困，将二万人降赵，应侯由是得罪。公子无忌既存赵，遂不敢归魏，与宾客留居赵，使将将其军还魏。赵王与平原君计，以五城封公子。赵王扫除自迎，执主人之礼，引公子就西阶。公子侧行辞让，从东阶上，自言罪过，以负于魏，无功于赵。赵王与公子饮至暮，口不忍献五城，以公子退让也。赵王以鄗为公子汤沐邑。魏亦复以信陵奉公子。公子闻赵有处士毛公隐于博徒，薛公隐于卖浆家，欲见之。两人不肯见，公子乃间步从之游。平原君闻而非之。公子曰；“吾闻平原君之贤，故背魏而救赵。今平原君所与游，徒豪举耳，不求士也。以无忌从此两人游，尚恐其不我欲也，平原君乃以为羞乎？”为装欲去。平原君免冠谢，乃止。平原君欲封鲁连，使者三返，终不肯受。又以千金为鲁连寿，鲁连笑曰：“所贵于天下之士者，为人排患释难解纷乱而无取也。即有取者，是商贾之事也，而连不忍为也！”遂辞平原君而去，终身不复见。

　　秦太子之妃曰华阳夫人，无子；夏姬生子异人。异人质于赵；秦数伐赵，赵人不礼之。异人以庶孽孙质于诸侯，车乘进用不饶，居处困不得意。阳翟大贾吕不韦适邯郸，见之，曰：“此奇货可居！”乃往见异人，说曰：“吾能大子之门。”异人笑曰：“且自大君之门！”不韦曰：“子不知也，吾门待子门而大。”异人心知所谓，乃引与坐，深语。不韦曰：“秦王老矣。太子爱华阳夫人，夫人无子。子之兄弟二十馀人，子傒有承国之业，士仓又辅之。子居中，不甚见幸，久质诸侯。太子即位，子不得争为嗣矣。”异人曰：“然则奈何？”不韦曰：“能立适嗣者，独华阳夫人耳。不韦虽贫，请以千金为子西游，立子为嗣，”异人曰：“必如君策，请得分秦国与君共之。”不韦乃以五百金与异人，令结宾客。复以五百金买奇物玩好，自奉而西，见华阳夫人之姊，而以奇物献于夫人，因誉子异人之贤，宾客遍天下，常日夜泣思太子及夫人，曰：“异人也以夫人为天！”夫人大喜。不韦因使其姊说夫人曰：“夫以色事人者，色衰则爱驰。今夫人爱而无子，不以繁华时蚤自结于诸子中贤孝者，举以为适，即色衰爱驰，虽欲开一言，尚可得乎！今子异人贤，而自知中子不得为适，夫人诚以此时拔之，是子异人无国而有国，夫人无子而有子也，则终身有宠于秦矣。”夫人以为然，承间言于太子曰：“子异人绝贤，来往者皆称誉之。”因泣曰：“妾不幸无子，愿得子异人立以为嗣，以托妾身！”太子许之，与夫人刻玉符，约以为嗣，因厚馈遗异人，而请吕不韦傅之。异人名誉盛于诸侯。

　　吕不韦娶邯郸姬绝美者与居，知其有娠，异人从不韦饮，见而请之，不韦佯怒，既而献之，孕期年而生子政，异人遂以为夫人。邯郸之围，赵人欲杀之，异人与不韦行金六百斤予守者，脱亡赴秦军，遂得归。异人楚服而见华阳夫人，夫人曰：“吾楚人也，当自子之。”因更其名曰楚。

　　赧王下五十九年（乙巳，公元前二五六年） 

　　秦将军摎伐韩，取阳城、负黍，斩首四万。伐赵，取二十馀县，斩首虏九万。赧王恐，倍秦，与诸侯约从，将天下锐师出伊阙攻秦，令无得通阳城。秦王使将军摎攻西周，赧王入秦，顿首受罪，尽献其邑三十六，口三万。秦受其献，归赧王于周。是岁，赧王崩。