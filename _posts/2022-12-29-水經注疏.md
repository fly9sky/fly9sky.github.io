---
layout: post
title: 《水經注疏》札记
description: 读《水經注疏》札记
date: 2022-12-28 13:58:01
---


《水經注疏》
楊守敬
https://ctext.org/wiki.pl?if=en&res=162969
1.序
2.水經注疏卷一
4.3-水經注疏》卷二
5.3-水經注疏》卷二
6.3-水經注疏》卷二
7.3-水經注疏》卷二
8.水經注疏》卷三
9.水經注疏》卷四
11.6-水經注疏》卷五
12.6-水經注疏》卷五
13.6-水經注疏》卷五
14.6-水經注疏》卷五
15.水經注疏》卷第六
16.水經注疏》卷七
17.水經注疏》卷八
18.水經注疏》卷九
19.水經注疏》卷十
20.水經注疏》卷十一
21.水經注疏》卷十二
22.水經注疏》卷十三
23.水經注疏》卷十四
24.水經注疏》卷十五
25.水經注疏》卷十六
26.水經注疏》卷十七
27.水經注疏》卷十八
29.20-水經注疏》卷十九
30.20-水經注疏》卷十九
31.20-水經注疏》卷十九
32.20-水經注疏》卷十九
33.水經注疏》卷二十
34.水經注疏》卷二十一
36.23-水經注疏》卷二十二
37.23-水經注疏》卷二十二
38.23-水經注疏》卷二十二
39.23-水經注疏》卷二十二
40.水經注疏》卷二十三
41.水經注疏》卷二十四
42.水經注疏》卷二十五
43.水經注疏》卷二十六
44.水經注疏》卷二十七
45.水經注疏》卷二十八
46.水經注疏》卷二十九
47.水經注疏》卷三十
48.水經注疏》卷三十一
49.水經注疏》卷三十二
50.水經注疏》卷三十三
51.水經注疏》卷三十四
52.水經注疏》卷三十五
53.水經注疏》卷三十六
54.水經注疏》卷三十七
55.水經注疏》卷三十八
56.水經注疏》卷三十九
57.水經注疏》卷四十

1.序
2.水經注疏卷一
4.3-水經注疏》卷二
5.3-水經注疏》卷二
6.3-水經注疏》卷二
7.3-水經注疏》卷二
8.水經注疏》卷三
9.水經注疏》卷四
11.6-水經注疏》卷五
12.6-水經注疏》卷五
13.6-水經注疏》卷五
14.6-水經注疏》卷五
15.水經注疏》卷第六
16.水經注疏》卷七
17.水經注疏》卷八
18.水經注疏》卷九
19.水經注疏》卷十
20.水經注疏》卷十一
21.水經注疏》卷十二
22.水經注疏》卷十三
23.水經注疏》卷十四
24.水經注疏》卷十五
25.水經注疏》卷十六
26.水經注疏》卷十七
27.水經注疏》卷十八
29.20-水經注疏》卷十九
30.20-水經注疏》卷十九
31.20-水經注疏》卷十九
32.20-水經注疏》卷十九
33.水經注疏》卷二十
34.水經注疏》卷二十一
36.23-水經注疏》卷二十二
37.23-水經注疏》卷二十二
38.23-水經注疏》卷二十二
39.23-水經注疏》卷二十二
40.水經注疏》卷二十三
41.水經注疏》卷二十四
42.水經注疏》卷二十五
43.水經注疏》卷二十六
44.水經注疏》卷二十七
45.水經注疏》卷二十八
46.水經注疏》卷二十九
47.水經注疏》卷三十
48.水經注疏》卷三十一
49.水經注疏》卷三十二
50.水經注疏》卷三十三
51.水經注疏》卷三十四
52.水經注疏》卷三十五
53.水經注疏》卷三十六
54.水經注疏》卷三十七
55.水經注疏》卷三十八
56.水經注疏》卷三十九
57.水經注疏》卷四十

《水經注集釋訂訛》
沈炳巽
欽定四庫全書》本
s
1.提要
2.原序
3.凡例
4.卷一
5.卷二
6.卷三
7.卷四
8.卷五
9.卷六
10.卷七
11.卷八
12.卷九
13.卷十
14.卷十一
15.卷十二
16.卷十三
17.卷十四
18.卷十五
19.卷十六
20.卷十七
21.卷十八
22.卷十九
23.卷二十
24.卷二十一
25.卷二十二
26.卷二十三
27.卷二十四
28.卷二十五
29.卷二十六
30.卷二十七
31.卷二十八
32.卷二十九
33.卷三十
34.卷三十一
35.卷三十二
36.卷三十三
37.卷三十四
38.卷三十五
39.卷三十六
40.卷三十七
41.卷三十八
42.卷三十九
43.卷四十


1.提要

1 	欽定四庫全書　　　　　史部十一水經注集釋訂訛　　　　地理類四河渠之屬提要
2 	臣等謹案水經注集釋訂訛四十卷國朝沈炳巽撰炳巽字繹旃歸安人其書據明嘉靖間黃省曽所刋水經注本而以己意校定之多所釐正又以道元徵引之書極為博贍傳寫既久訛誤相仍因徧檢史記漢書志表及諸史各志取其文異同者録於下方以備參考其無他書可校者則闕之間附以諸家考訂之說凡州縣沿革則悉以今名釋焉中間於地理方位往往有不能詳審而漫為臆度者如漳水注稱絳瀆逕九門城南又東南逕南宮城北炳巽釋云九門城在今藁城縣西北二十里而不知一在滹沱之南一在滹沱之北中隔新河寧晉束鹿晉州相去甚逺水經沁水過穀逺縣東又南過陭氏縣東此陭氏在潞安府屯留縣西南即北魏之寄氏陭譌作猗而炳巽釋云今屬平陽府則不知漢志有上黨之陭氏非即河東之猗氏他若河水過髙唐縣南道元言河水於縣漯水注之此下有地理志曰漯水出東武陽今漯水上承河水於武陽縣東南西北逕武陽新城東云云炳巽以其重見於前刪此存彼不知下文水自城東北逕東武陽縣故城南所謂自城者承武陽新城言也使如所刪則自城直接髙唐不可通矣此類皆為舛誤然炳巽作此書凡歴九年而成丹鉛矻矻手自㸃定其初未見朱謀㙔本後求得之而所見大略相同亦可知其用心之勤至雖不能盡出前人範圍而鈎索考證之功實未可沒也乾隆四十三年五月恭校上
3 	總纂官臣紀昀臣陸錫熊臣孫士毅總　校　官　臣　陸　費　墀
2.原序
1 	一是書宋本既不可得今世所行惟明嘉靖間黃氏刋本其他如朱鬱儀鍾伯敬及休寧吳氏諸本亦僅或有之余家所藏止黃氏一本其間篇簡脫漏文字踳駮魯魚甚衆亥豕益訛或首尾顛躓而不聨或句讀轉易而不記是以讀者不能通其義余酷好是書而苦於句讀每遇不可解處輒廢書長歎又無他本可以校讐止憑腹笥臆改積數年之功稍稍可以寓目後得朱氏注箋見其㸃定之處大較與余所改略同南潯董訥夫以為朱氏已詳而此複出似宜節去此非僕之複出亦非敢掠取朱氏已成之論攘為已有寔縁校改在前得書在後已積數年之功不忍輕棄故兩存之然朱氏雖經修改尚多闕疑違意其條綱紊亂㫖趣乖違者亦復不少巽不揣固陋討尋校勘譌者譯之散者聚之亡者追之俾㫁者仍續闕者復補惟古今字有通用稍存之凡改正共一萬闕千闕百闕十字校改譌謬闕百闕十闕條
2 	一經文之錯誤者如河水積石一山錯簡在渤海之下葱嶺之上霸水之雜入渭水沔水之中篇錯簡在下篇千年以來無人較正致後來人彈射并其全經而疑之徳清胡渭朏明起而正之可以開千載之疑誠有功於是書不淺但胡氏止校正于禹貢錐指之中而閲是書者未能悉知故從胡氏校定之本撮録
3 	一道元博覽羣書掇其精華以注水經誠從來所未有但注中所引頗多譌誤雖或𫝊聞異辭然經史具在可以覆校唐宋元明以來諸家撰序大約俱藉以考水道之源流稽山川之古迹其于引用譌誤處概未校正朱本雖略加考訂然亦僅得十中一二巽不揣固陋詳加鈎索如某水之闕條闕注之闕事與原文大異者悉取原書附於本文之下至封建之先後地名之互異尤屬最多則取史記兩漢志表及諸史各志詳加查改若本文既誤而無他書可校者仍闕疑焉
4 	一郡邑沿革廢置不常或古有而今無或名同而地異或始分而今合或今合而古離種種不一若不考据精詳則讀者茫然不知為何地矣今以明統志為凖博採輿地諸書參之禹貢錐指細加注明至諸水經行之地亦從錐指採録若
5 	憲皇帝時升州為府及分縣為二之各州縣俱未及注出縁脱稿在前難于改注也
6 	一昆山顧寧人長洲何義門兩先生俱于是書各有考訂顧氏大約採之于日知録亭林集二書何氏則從其後人假先生手批之本採入先兄東甫亦曽究心於此後縁從事于新舊兩唐書故不暇旁及間有一二條亦為採入
7 	一是書經始于雍正三年脫稿於雍正九年其考索鈎纂雖屬炳巽一人而助余不逮者季弟勞山與有力焉至于抄録成書則族弟霞綺一人手筆故得附書
3.凡例

4.卷一
1 	欽定四庫全書
2 	水經注集釋訂訛卷一
3 	歸安沈炳巽撰
4 	河水一
5 	崑崙墟在西北
6 	三成為崑崙丘崑崙說曰崑崙之山三級下曰樊桐一名板松二曰𤣥圃一名閬風上曰層城一名天庭是謂太帝之居按廣雅云崑崙墟有三山䦘風板桐𤣥圃淮南子云縣圃凉風樊桐嵇康遊仙詩云結友家板桐俱作桐無作松者惟樊與板則兩異耳今云板松疑或桐字之譌
7 	去嵩五萬里地之中也
8 	禹本紀與此同髙誘稱河出昆崙山伏流地中萬三千里禹導而通之出積石山按山海經自崑崙至積石一千七百四十里自積石出隴西郡至洛凖地志可五千餘里又按穆天子𫝊天子自崑崙山入于宗周萬按𫝊當是乃字里西土之數自宗周瀍水以西北按𫝊無北字至于河宗之邦陽紆之山三千有四百里自陽紆西至河首四千里合七千四百里外國圗又云從大晉國正西七萬里得崑崙之墟諸仙居之數說不同道岨且長逕記綿禠朱謀㙔云疑當作經記綿邈水陸路殊徑復不同淺見末聞非所詳究不能不聊述聞見以誌差違也
9 	其髙萬一千里
10 	山海經稱方八百里髙萬仞郭景純以為自上二千五百餘里淮南子稱髙萬一千一百里一十四歩二尺六寸按淮南子作其髙萬一千里百一十四歩二尺六寸
11 	河水
12 	春秋說題辭曰河之為言荷也荷精分布懐隂引度也釋名曰河下也隨地下處而通流也考異郵曰河者水之氣四瀆之精也所以流化元命苞曰五行始焉萬物之所由生元氣之腠液也管子曰水者地之血氣筋脈之通流者故曰水其具財也而水為最大水有大小有遠近水出山而流入海者命曰經水引他水入於大水入海者命曰枝水出於地溝流於大水及於海者又命曰川水也荘子曰秋水時至百川灌河經流之大孝經援神契曰河者水之伯上應天漢新論曰四瀆之源河最髙而長從髙注下水流激峻故其流急徐幹齊都賦曰川瀆則洪河洋洋發源崑崙九流分游朱本云玉海引此作九流分逝北朝滄淵驚波沛厲望按賦作浮沫揚奔風俗通曰江淮河濟為四瀆瀆通也所以通中國垢濁白虎通曰其徳著大故稱瀆釋名曰瀆獨也各獨出其所而入海
13 	出其東北陬
14 	山海經曰崑崙墟在西北河水出其東北隅爾雅曰按爾雅有河出崑崙墟五字當補入色白所渠并千七百一川色黄物理論曰河色黃者衆川之流葢濁之也百里一小曲千里一曲一直矣漢大司馬史張戎議曰河水濁清澄一石水六斗泥而民競引河溉田今河不通利至三月桃華水至則河決以其噎而不洩也禁民勿復引河是黄河兼濁河之名矣附録漢書溝洫志大司馬史長安張戎言水性就下行疾則自刮除成空而稍深河水重濁號為一石水而六斗泥今西方諸郡以至京師東行民皆引河渭山川水溉田春夏乾燥少水時也故使河流遲貯淤而少淺雨多水暴至則溢決而國家數隄塞之稍益髙于平地猶築垣而居水也可各順從其性毋復灌溉則百川流行水道自利無溢決之害矣述征記曰盟津河津恒濁方江為狹比淮濟為濶寒則氷厚數丈氷始合車馬不敢過要須狐行云此物善聴氷下無水乃過人見狐行方渡余按風俗通云俚語稱狐欲渡河無如尾何且狐性多疑故俗有狐疑之說亦未必一如縁生之言也述征記郭縁生撰
15 	屈從其東南流入于渤海
16 	山海經曰南即從極之淵也一曰中極之淵深三百仭惟馮夷都焉括地圖曰馮夷恒乗雲車駕二龍河水又出於陽紆陵門之山而注於馮逸之山穆天子𫝊曰天子西征至陽紆之山河伯馮夷之所居地也按穆天子𫝊云河伯無夷之所都居注云無夷馮夷也山海經云氷夷是惟河宗氏天子乃沈珪璧禮焉河伯乃與天子披圖視典以觀天子之寳器玉果璿珠燭銀金槀當是膏等物𫝊注云玉果石如美玉所謂女果者也璿珠璿玉類也音旋燭銀銀有精光如燭金膏亦猶玉膏皆其精汋也皆河圖所載河伯以禮穆王視圖方乃導以西邁矣粵在伏羲受龍馬圖於河八卦是也故命歴序曰河圖帝王之階圗載江河小川宋本作山州界之分野後堯壇於河受龍圗作握河記逮虞舜夏商咸亦受焉李尤盟津銘洋洋河水朝宗於海徑自中州龍圗所在淮南子曰昔禹治洪水具禱陽紆蓋於此也髙誘以為陽紆泰藪非也釋氏西域志曰阿耨逹太山其上有大淵水宫殿樓觀甚大焉山即昆崙山也穆天子𫝊曰天子升昆崙封豐隆之葬豐隆雷公也按穆天子𫝊注云豐隆筮御雲得大壮卦遂為雷師亦猶黄帝橋山有墓封謂增髙其上土以摽顯之耳○又按淮南子季春三月豐隆乃出以将其雨應劭曰豐隆雨師也雷電龍三字疑誤即阿耨逹宫也其山出六大水山西有大水名新頭河郭義恭廣志曰甘水也在西域之東名曰新陶水山在天竺國西水甘故曰甘水有石鹽白如水精大段朱云當作火煆則破而用之康泰曰安息月支天竺至伽那調御皆仰此鹽釋法顯曰度葱嶺已北入天竺境於此順嶺西南行十五日其道艱阻崖險岸絶朱本改崖岸險絶其山唯石壁立千仭臨之目眩欲進則投足無所下有水名新頭河昔人有鑿石通路施倚朱本作傍梯者凡渡朱本作度七百渡梯已躡懸絙過河河兩岸相去咸八十歩九驛所絶朱本引法顯𫝊作九驛所記謝兆申云驛當作譯漢之張騫甘英皆不至也余診諸史𫝊即所謂罽賔之境有盤石之磴道狹尺餘行者騎歩相持絙橋相引二十許里方到懸度按漢書西域𫝊罽賔國行者騎歩相持繩索相引二千餘里乃到縣度今云二十恐誤險阻危害不可勝言郭義恭曰烏秅之西有懸渡之國山谿不通引繩而渡故國得其名也其人山居佃於石壁間累石為室民接手而飲所謂猨飲也有白羊小歩馬有驢無牛是其懸渡乎釋法顯又言渡河便到烏萇國烏萇國即是北天竺佛所到國也佛遺足跡於此其跡長短在人心念至今猶爾及曬衣石尚在新頭河又西南流屈而東南流逕中天竺國兩岸平地有國名毗荼佛法興盛有逕滿那般河此句有譌誤有當是又滿當是蒲法顯𫝊作捕般字衍河下脫河字邊左右有二十僧伽藍此水逕流逕歴當是摩頭羅國而下合新頭河自河以西天竺諸國自是以南皆為中國人民殷富中國者服食與中國同故名之為朱云疑漏中字國也泥洹已來聖衆所行威儀法則相承不絶自新頭河至南天竺國迄于南海四五萬里也釋氏西域記曰新頭河經罽賔犍越摩河剌諸國而入南海是也阿耨逹山西南有水名遥奴山西南小東有水名薩罕小東有水名恒伽此三水同出一山俱入恒水康泰扶南𫝊曰恒水之源乃極西北出崑崙山中有五大源諸水分流皆由此五大源枝扈黎大江出山西北流東南注大海枝扈黎即恒水也故釋氏西域記有恒曲之目恒北有四國最西頭恒曲中者是也有拘夷那褐褐當作喝國法顯𫝊曰恒水東南流逕拘夷那褐譌同上國南城北雙林間有希連禪河朱本引觀佛三昧經作熈連河佛國記作希連禪河佛本行經作尼連禪河法顯傳無禪字河下疑又有一河字邊世尊於此北首般泥湼朱本引佛國記作北首般泥洹逺法師不敬王者論云與人絶境謂之泥洹今云泥湼誤分舍利處支僧載外國事曰佛泥湼後天人以新白緤裏佛以香花供養滿七日盛以金棺送以出宮渡一小水水名醯蘭那去王宮可三里許在宫北以旃漏檀字木為薪天人各以火燒薪薪了不燃大迦葉從流沙還不勝悲號感動天地從是之後他薪不燒而自燃也王歛舍利用金作斗量得八斛四斗諸國王天龍神王各得少許齎還本國以造佛寺阿育王起浮屠於佛泥湼處雙樹及塔今無復有也此樹名婆依下疑當作娑若凖此下當作婆羅樹其樹華名娑羅法也此花色白如霜雪香無比也竺芝扶南記曰林陽國去金陳國歩道二千里車馬行無水道舉國事佛有一道人命過燒𦵏燒之數千束樵故坐火中乃更著石室中從來六十餘年尸如故不朽竺芝自見之夫金剛常住是明永存舍利利一作刹見畢天不朽所謂智空㒺窮大覺難測者矣其水亂流於恒恒水又東逕毗舍利一作離城北釋氏西域志曰毗舍利維邪離國也支僧載外國事曰維邪離國去王舍城五千由旬城周圓三由旬維詰家在大城裏宮之南去宮七里許屋宇壞盡惟見處所爾釋法顯云城北有大林重閤佛住於此本菴婆羅女家施佛起塔也城之西北三里塔名放弓仗恒水上流有一國王國王小夫人生肉胎大夫人妬之言汝之生不祥之徴即盛一木函擲恒水中下流有國王遊觀見水上木函開看見千小兒端正殊好朱本作特王取養之遂長大甚勇健所往征伐無不摧服朱本作伏次欲伐父王本國王大憂愁朱本作愁憂下同小夫人問何故憂愁王曰彼國王有千子勇健無比欲來伐我國是以愁爾小夫人言勿愁但於城西作髙樓賊來時置我樓上則我能郤之王如其言賊到小夫人於樓上語賊云汝是我子何故反作逆事賊曰汝是何人云是我母小夫人曰汝等若不信者盡張口仰向小夫人即以兩手將乳朱本引佛國記作兩手搆乳乳作五百道俱墜千子口中賊知是母即放弓仗父母作是思維皆得辟支佛今二塔猶在後世尊成道告諸弟子是吾昔時放弓仗處後人得知於此處立塔故以名焉千小児者即賢刼千佛也釋氏西域志曰恒曲中次東有申迦扇奈掲城也也字疑當作即佛下三寳階國也法顯𫝊曰恒水東南流逕僧迦施國南佛自忉利天東下三道寶階為母說法處寶階既沒阿育王於寶階處作塔後作石柱柱上作師子像外道少信師子為吼怖效心誠朱云當作怖懼心伏按佛國記云師子乃大鳴吼見證于是外道懼怖心伏而退恒水又東逕罽賔繞夷城南南接恒水城之西北六七里恒水北岸佛為諸弟子說法處恒水又東南逕沙祇國北出沙祇城南門道東佛嚼楊枝刺土中生長七尺不増不減今猶尚在恒水又東南逕迦維羅衛城北故曰凈王宫也城東五十里有王國當是園下同國有池水夫人入池洗浴出池北岸二十歩東向舉手攀樹生太子太子墮地行七歩二龍吐水浴太子遂成井池衆僧所汲養也太子與難陀等撲象角力射箭入地今有泉水行旅所資飲也釋氏西域朱云宋本作西域志城北北三里恒水上父王迎佛處作浮圖作佛朱云疑當作父抱佛像外國事曰迦維羅越國今無復王也城池荒穢惟有空處有優婆塞姓釋可二十餘家是昔净王之苗裔故為四姓朱云詳見摩登伽經住在故城中為優婆塞故尚精進猶有古風彼日浮圖壞盡條王彌更修治一浮圖私訶條王迸物助成今有十二道人住其中太子始生時妙后所攀樹樹名須口朱云須字之下原缺一字因果經云樹名無憂豈即此樹乎阿育王以青石作后像像字疑衍攀疑漏樹字生太子像昔樹無復有後諸沙門取昔樹栽種之展轉相承到今樹枝如昔尚䕃石像又太子見行七歩足跡今日文理見存阿育王以青石挾足跡兩邊復以一長青石覆上國人今日恒以香花供養尚見足七形文理分明今雖有石覆無異或人復以數重古具朱本作貝重覆貼著石上逾更明也太子生時以龍王夾太子左右吐水浴太子見一龍吐水煖一龍吐水冷遂成二池今尚一冷一煖矣太子未出家前十日出往王田閻浮樹下坐樹神以七寶奉太子太子不受於是思維欲出家也王曰去宮一據據左一據據右晉言十里也朱云此處字誤當作王田去宮一據據左一據據者晉言十里也佛國記云城東北數里有王田太子樹下觀耕處可證太子以三月十五日夜出家四天王來迎各捧馬足爾時諸神天人側塞空中散天香花此時以至河南摩強水即於此水邊作沙門河南摩強水在迦維羅越北相去十由旬此水在羅閲祗瓶沙國相去三十由旬菩薩於是蹔過瓶沙王出見菩薩菩薩於瓶沙隨樓那果園中住一日日暮便去半逹鉢愁宿半逹晉言白也鉢愁晉言山也白山此朱云當是北去瓶沙國十里明旦便去暮宿曇蘭山去白山六由旬於是逕詣貝多樹貝多樹在貝多闕祗北去曇蘭山二十里太子年二十九出家三十五得道此言與經異故所記不同朱云按普曜經六菩薩于樹下坐明星出時豁然大悟年十九出家三十成道與此小異竺法維曰迦衛國佛所生天竺國也三千日月萬一本作宮二千天地之中央也康泰扶南𫝊曰昔范旃時有嘾楊國人家翔梨嘗從其本國到天竺展轉流賈至扶南為旃說天竺土俗道法流通金寶安積當作委積山川饒沃恣其所欲左右大國世尊重之旃問之今去何時可到幾年可迴梨言天竺去此可三萬餘里徃還可三年踰及行四年方返以為天竺之中也恒水又東逕藍莫塔塔邊有池池中龍守䕶之阿育王欲破塔作八萬四千塔悟龍王所供知非世有遂止荒蕪無人此節疑有脱誤朱云按佛國記云阿育王欲破八塔作八萬四千塔龍便見身持王入其宫中觀諸供養具知非世有於是便還此中荒蕪無人洒掃羣象以鼻取水洒地若蒼梧會稽象耕鳥耘矣恒水又東至五河合口盖五水所會非所詳矣阿難從摩竭國向毘舍離欲般泥洹諸天告阿闍世王王追至河上毗舍離諸梨車聞阿難來亦復來迎俱到河上阿難思維前則阿闍世王致恨郤則梨車復怨即於中河入火光三昧燒身而般泥洹身二分分各在一岸二王各持半舍利還起二塔渡河南下一曲巡曲巡當是由旬或是由延說見後到摩竭提國邑朱本作巴連佛邑邑即是阿育王所治之城城中宫殿皆起牆闕彫文刻鏤累大石作山山下作石室長三丈廣二丈髙丈餘有大乗婆羅門子名羅狀朱本作汰私婆亦名文殊師利住此城裏爽悟多智事無不逹以清凈自居國王宗敬師事之賴此一人𢎞宣佛法外朱云下疑脫道字不能陵凡諸中國惟此城為大民人富盛競行仁義阿育王壞七塔作八萬四千塔最初作大塔在城南二一作三里餘此塔前有佛跡起精舍戸北向塔塔南有石柱大四五圍朱本作丈四五圍髙三丈餘上有銘題云阿育王以閻浮提布施四方僧還以錢贖塔北三四百步阿育王於此作泥犁城翻苑云梵稱泥犁秦言無有言更無赦處是地獄泥犁城一本無此二字中有石柱亦髙三丈餘上有師子柱有銘記曰曰字衍作泥犁城因緣及年數日月恒水東又東南逕小孤石山山頭有石室石室南向佛□坐其中天帝釋以四十二事問佛佛以三指畫跡故在朱云此句有誤當云佛一一以指畫石畫跡故在恒水又西逕王舍新城是阿闍世王所造出城南四里入谷至五山裏五山周圍状若城郭即是萍沙王舊城也前云瓶沙此云萍沙一本作䓑沙未知孰是東西五六里南北七八里阿闍世王始欲害佛處其城空荒又無人徑入谷摶山東南上十五里到耆闍崛山未至頂三里有石窟南向佛坐禪處西北四一作三十步復有一石窟阿難坐禪處天魔波旬化作鵰鷲恐阿難佛以神力隔石舒手摩阿難肩怖心下脱即得止三字鳥跡及疑譌當是手字孔悉存故曰鵰鷲窟也其山峰秀端嚴是五山之最髙也釋氏西域記雲耆闍崛山在阿耨逹王舍城東北西望其山有朱云舊本此處錯簡不復可讀誤以梵天來諸佛處以下四百二十二字續此吳本亦然今尋繹文義原說鷲嶺首尾相應而波麗國即是佛外祖國也血脉亦復易知遂割正之後于謝耳伯處見宋本正復如是乃可無疑矣兩峰雙立相去二三里中道鷲鳥常居其嶺土人號曰耆闍崛山山名耆闍鷲也又竺法維云胡語羅閲祗國有靈鷲山胡語云耆闍崛山山是青石頭似鷲鳥阿育使人鑿石假安兩翼兩腳鑿治其身今見存逺望如鷲鳥形故曰靈鷲山也數說不同逺邇亦異今以法顯親宿其山誦首楞嚴香花供養聞見之宗也又西逕迦耶耶一作那城南三一作二十里到佛苦行六年其其一作坐樹處有林林下脫木字朱本引佛國記作本苦行六年處處有林木西行三里到佛入水洗浴天王案樹枝得攀出池處又北行二里得彌家女奉佛乳糜處從此行二里佛於大樹下石上東向坐食糜處樹石悉在廣長六尺髙減二尺國中寒暑均調樹木或數千嵗乃至萬嵗從此東北行二十里到一石窟菩薩入中西向結跏趺坐心念若我成道當有神騐石壁上即有佛影現長三尺許今猶明亮時天地大動諸天在空言此非過去當來諸佛成道處去此西南行減半由旬朱本作由延箋云按毗曇論云四肘為一弓五百弓為一拘盧舍今之二里也八拘盧舍為一由旬今十六里也又云梵衆天身長半由延梵福樓天身長一由延而不言由延之數疑與由旬同義而字殊耳貝多樹下是過去當來諸佛成道處諸天導引菩薩起行離樹三十步天授吉祥草菩薩受之復行十五步五百青雀飛來繞菩薩三匝西去西去朱本作而去菩薩前到貝多樹下敷吉祥草東向而坐時魔遣三玉女從北來試菩薩魔王自從南來一本南來下有試字菩薩以足指按地魔兵卻散三女變為老姥不自服不字上疑脫莫字佛於脫尼字拘律樹下方石上東向坐梵天來諸一本作詣佛處四天王捧鉢處皆立塔外國事曰毗婆梨佛在此一樹卞六年長者女以金鉢盛乳糜上佛佛得乳糜住足尼連河浴朱箋云按法苑珠林引佛本行經云佛得乳糜往尼連禪河浴據此住足尼連當作往尼連禪浴竟於河邊噉糜竟擲鉢水中逆流百步鉢没朱本作投河中迦梨郊龍王接取在宫供養先三佛鉢亦見佛於河傍坐摩訶菩提樹摩訶菩提樹去貝多樹二里於此樹下七日思惟道成魔兵試佛釋氏西域記曰尼連水南流恒水水西有佛樹佛於此苦行日食糜六年西去城五里許樹東河上即佛入浴處東上岸尼衢立樹下坐修舍女上糜於此於是西渡水於六年樹南貝多樹下坐降魔得佛也佛圖調曰佛樹中枯其來時更生枝葉竺法維曰六年樹去佛樹五里書其異也法顯從此東南行還巴連佛邑朱本引佛國記作還向巴連弗邑又云巴連弗邑是阿育王所治城中王宮殿皆使鬼神作之順恒水西下得一精舍名曠野佛所住處復順恒水西下到迦尸國波羅奈城竺法維曰波羅奈國在迦維羅衛國南千二百里中間有恒水東南流佛轉法輪處在國北二十里樹名春浮維摩所處也法顯曰城之東北十里許即鹿野苑本辟支佛住此常有野鹿棲宿故以名焉法顯從此還居巴連佛邑又順恒水東行其南岸有瞻婆大國釋氏西域記曰恒曲次東有瞻婆國城南有卜卜字衍佉下蘭池池水恒在北佛不不字疑譌或是所字說戒處也恒水又逕波麗國即是佛外祖國也朱箋云原本外祖下接兩峯雙立今改正移在前法顯曰恒水又東到多摩梨帝國即是海口也釋氏西域記曰大秦一名梨帝康泰扶南𫝊曰從迦那調洲西南入大灣可七八百里乃到扶扈黎大江口渡江徑西行極大秦也又云發拘利口入大灣中正西北入可一年餘得天竺江口名恒江口有國號擔袂屬天竺遣黄門字興為擔袂王釋氏西域記曰恒水東流入東海蓋二水所注兩海所納自為東西也釋氏論佛圖調疑有譌誤列山海經曰西海之南流沙之濵赤水之後黒水之前有大山名崑崙又曰鍾山西六百里有昆崙山所出五水粗以佛圖調𫝊也又近推得康泰扶南𫝊𫝊崑崙山正與調合如𫝊自交州至天竺最近泰𫝊亦知阿耨逹山是昆崙山釋云賴得調𫝊豁然為解乃宣為西域圖以語法状當是汰下同法状以常見怪上下疑有譌誤謂漢來諸名人不應何疑當作向在敦煌南數千里而不知昆崙所在也釋云一云下有曰字一云疑無云字朱云釋云當是僧名復書日疑當作曰按穆天子𫝊穆王於昆崙側瑶池上觴西王母云去宗周瀍澗萬有一千一百里何得不如調言子今見泰𫝊非為前人不知也而今以後乃知昆崙山為無熱丘何云乃胡國外乎余考釋氏之言未為佳證穆天子竹書及山海經皆埋緼嵗乆編韋稀絶書䇿落次難以緝綴後人假合多差逺意謝兆申云逺當作違朱云當是意多差違至欲訪地脈川不與經符騐程准途故自無會釋氏不復根其艱歸之鴻致陳其細趣以辨其非非所安也今按山海經曰昆崙墟在西北帝之下都昆崙之墟方八百里髙萬仭山朱本作上有木禾面有九井以玉為檻面有九門門有開明獸守之百神之所在郭璞曰此自別有小昆崙也又按淮南之書昆崙之上有木禾珠樹玉樹瓊樹不死樹沙棠琅玕在其東絳樹在其南碧樹瑤樹在其北傍有四百四十門門間四里里間九純純丈五尺傍有九井玉橫維其西北隅北門開以內不周之風傾宫旋室懸圃凉風朱箋云古本作䦘風淮南子作涼風樊桐在崑崙閶闔之中是其䟽圃䟽圃之池淮南子作地浸之黄水黄水三周復其源是謂丹水飲之不死河水出其西北陬赤水出其東南陬洋水出其西北陬按淮南子赤水句下尚有弱水出自窮石至于合黎句故下云四水若節去弱水便只三水矣凡此四水帝之神泉以和百藥以潤萬物崑崙之丘或上倍之是謂凉風之山登之而不死或上倍之是謂𤣥圃之山按淮南子𤣥圃是縣圃無之山二字登之乃靈能使風雨或上倍之乃維上天登之乃神是為太帝之居禹乃以息土填鴻水以為名山掘崑崙墟以下地髙誘曰地或作池山海經曰不周之山不周之北門以納不周之風則以髣髴近浮圖調何氏云浮圖疑作佛圖之說阿耨逹六水葱嶺于闐朱本于闐下有二水兩字之限與經史諸書全相乖異又按十三洲說昆崙山也按十三州志乃闞駰所撰十洲記乃東方朔所撰崑崙等語在十洲記中則三字疑衍說當是記也字亦疑衍似當云十洲記昆崙山在西海之戍地方與原文合而句亦順在西海之戍地北海之亥地去㟁十三萬里有弱水周匝繞按十洲記當作周迴繞匝山東南接積石圃西北接北戶之室東北臨大活之井西南至承淵之谷此四角大山實昆崙之支輔也積石圃南頭昔西王母告周穆王去咸陽三十六萬里按十洲記作王母告周穆王云咸陽去此四十六萬里山髙平地三萬六千里上有三角方廣萬里形如覆十洲記作偃盆上有金臺玉闕亦元氣之所合天帝君之所治也按十洲記作亦元氣之所舍天帝居住處也則合字當是舍字君字當是居字所字衍治字當是住字考東方朔之言及經五萬里之文難言浮圖調康泰之是矣六合之內水澤之藏大非為巨小非為細存非為有隱非為無其所苞者廣矣於中同名異域稱謂相亂亦不為寡至如東海方丈亦有崑崙之稱西洲銅柱又有九府之治東方朔十洲記曰方丈在東海中央東西南北岸相去正等方丈方面各五千里上專是羣龍所聚有金玉琉璃之宮三天司命所治處羣仙不欲升天者皆徃來也上廣按十洲記作下狹上廣故曰崑崙故曰崑崙山有三角其一角正北干辰星之燿十洲記作煇名曰閬風巔其一角正西名曰𤣥圃臺十洲記作堂其一角正東名曰崑崙宫其處處十洲記作一角有積金為天墉城面方千里城上安金臺五所玉樓十二其北戶出十洲記作山朱本出下有承淵山三字又有墉城金臺玉樓相似如一淵精之闕十洲記作流精之闕光碧之堂瓊華之室紫翠丹房景燭曰暉四字譌按十洲記作錦雲燭日朱霞九光西王母之所治真宮仙靈之所宗上通璿璣元氣流布五常玉衡理九天而調隂陽品物羣生竒特皆出十洲記作希竒特出在於此十洲記在上有皆字天人濟濟不可具記張華叙東方朔神異經曰崑崙有銅柱焉其髙入天所謂天柱也圍三千里貟周如削下有迴屋仙人九府治上有大鳥名曰希有南向張左翼覆東王公右翼覆西王母背上小處無羽一萬九千里西王母嵗登翼上之東王公也故其柱銘曰崑崙銅柱其髙入天貟髙如削膚體美焉其鳥銘曰有鳥希有緑赤煌煌不鳴不食東覆東王公西覆西王母王母欲東登之自通隂陽相須惟㑹益工遁甲開山圖曰五龍見敎天皇被跡望在無外柱洲崐崙山上榮氏法云五龍治在五方為行神五龍降天皇兄弟十二人分五方為十二部法五龍之跡行無為之化天下仙聖治在柱洲崑崙山上無外之山在昆崙東南一萬五千里五龍天皇皆出此中為十二時神也山海經曰崑崙之丘實維帝之下都其神陸吾是司天之九部及帝之囿時郭景純注云主九城之部界天帝菀囿之時節也然六合之內其苞逺矣幽致沖妙難本以情萬像遐淵渾思絶根朱云渾字疑衍謝云根一作垠尋自不以上疑有譌脱登兩龍于雲轍騁八駿于龜途等軒轅之訪百靈方大禹之集會計儒墨之說孰使辨哉
17 	又出海外南至積石山下有石門河水冐以西南流山海經曰河水出渤海又海水西北入禹所𨗳積石山山在隴西郡河間當是關漢地理志河□縣屬金城郡縣西南羌中余考羣書咸言河出崑崙重源潛發淪于蒲昌出於海水故洛書曰河自昆崙出於重野謂此矣逕積石而為中國河故成公子安大河賦曰覧百川之𢎞壮莫尚美于黄河潛昆崙之峻極出積石之嵯峨釋氏西域記曰河自蒲昌潜行地下南出積石而經文在此似如不比積石宜在蒲昌海下矣
18 	禹貢錐指云酈注以此經二十字為錯簡蓋以下文南入葱嶺觀之則積石反在葱嶺之北必無是理也宜移在後又東注于泑澤之下則自昆崙而葱嶺而蒲昌而積石原委秩然方位悉當矣　又云按水經敘西域兩源較漢書尤為明偹惟是積石一山錯簡在渤海之下蔥嶺之上遂来後人之彈射并其全經而疑之而不知此非其本文乃妄庸人之所竄易也彼見山海經云河水出渤海西北入積石山遂以此經海外之海為渤海殊不知泑澤之一名蒲昌海也彼見此經云河水東入塞過敦煌酒泉張掖郡南遂謂積石距敦煌遼逺而泑澤最近故移積石於渤海之下使泑澤與敦煌相接殊不知三郡界中實無河也盖漢世河闗以西皆為羌中地河水所經人莫能覩故聊假三郡之南以表之非真謂河自鹽澤東流入玉門陽闗也杜佑不察此意而以為纂集之不詳固其宜矣若夫道元之注惟渤海以上博引釋氏怪誕之說甚覺無謂至葱嶺以下發明頗多其言崑崙墟也曰淺見寡聞非所詳究其言積石山也曰宜在蒲昌海下其言蔥嶺河也曰河源潛發分為二水其言蒲昌海也曰洄湍電轉為隱淪之●正其謬而補其闕亦可謂精審之至矣杜佑詆水經并詆道元豈通論哉附録杜氏通典論水經所云河出昆崙山者宜出於禹本紀山海經所云南入蔥嶺及出于闐南山者出於漢書西域𫝊而酈道元都不詳正所注河之發源亦引禹紀山經釋法顯遊天竺記釋氏西域記所注南入葱嶺一源出于闐山合流入蒲昌海雖約漢書亦不尋究又水經云出海外南至積石山下有石門然後南流入葱嶺據此則積石山當在葱嶺之北又云入塞過敦煌酒泉張掖南並今郡地也夫山水地形固有定體自葱嶺于闐之東敦煌張掖之間華人来徃非少從後漢至大唐圖籍相承注記不絶大磧亘數千里未有桑田碧海之變陵遷谷移之談此處豈有河流纂集者不詳斯甚西域𫝊云河水一源出葱嶺一源出于闐合流東注蒲昌海皆以潛流地下南出積石為中國河比禹紀山經猶校附近終是紕繆此惟憑張騫使大夏見兩道水從葱嶺于闐合流入蒲昌海其于闐出美玉所以騫𫝊遂云窮河源也按古圖書名河所出曰崑崙山疑所謂古圖書即禹本紀以于闐山出玉乃謂之昆崙即所出便云是河也窮究諸說悉皆繆誤孟堅又以禹貢云導河自積石遂疑潜流從此方出且漢時羣羌種類雖多不相統壹未為強國漢家亦未嘗遣使詣西南羌中或未知自有河也寕有吐蕃中河從西南數千里向東北流見與積石山下河相連聘使涉歴無不言之吐蕃自云崑崙山在國中西南則河之所出也又按尚書云織皮崑崙析支渠搜西戎即叙范曄後漢書云西羌在漢金城郡之西南濵于賜支續漢書云河闗西千餘里河曲羌謂之賜支盖析支也然則析支在積石之西是河之上流明矣崑崙在吐蕃中當亦非謬而不謂河之本源乃引葱嶺于闐之河謂從蒲昌海伏流數千里至積石方出斯又班生之未詳也胡渭云按吐蕃歴周及隋猶隔西羌未通於中國唐貞觀八年始遣使朝貢太宗遣行人馮徳遐徃撫慰之尋復遣使隨徳遐入朝奉表求婚十五年以文成公主妻之杜佑所謂聘使涉歴從此始也積石秦漢時為西羌地晉永嘉以後其地為吐谷渾所據及髙宗龍朔三年吐蕃滅吐谷渾積石遂為吐蕃地自後使命往來皆指吐蕃中水西南來與積石山下河相連者為黄河而吐蕃亦自言崑崙在國中西南河之所出矣
19 	水經注集釋訂訛卷一
5.卷二
1 	欽定四庫全書
2 	水經注集釋訂訛卷二
3 	歸安沈炳巽撰
4 	河水二
5 	河水又南入葱嶺山
6 	河水重源有三非為二也一源西出身董氏云身他本作捐毒之國葱嶺之上西去休循二百餘里皆故塞種也南屬葱嶺髙千里西河舊事曰葱嶺在敦煌西八千里其山髙大上生蔥故曰葱嶺也河源潛發其嶺分為二水一水西逕休循國南在葱嶺西郭義恭廣志曰休循國居葱嶺其山多大葱又逕難兠國北北接休循西南去罽賔國三百四十里
7 	河水又西逕罽賔國北
8 	月氏之破塞王南君罽賔治循鮮城土地平和無所不有金銀珍寳異畜竒物踰於中夏大國也山●有大頭痛小頭痛之山赤土身熱之坂人畜同然按漢書西域𫝊罽賔國又歴大頭痛小頭痛之山赤土身熱之阪令人身熱無色頭痛嘔吐驢畜盡然河水又西逕月氏國南
9 	治監氏城其俗與安息同匈奴冐頓單于破月氏殺其王以頭為飲器國遂分逺過大宛按漢書西域𫝊作乃逺去過大宛西居大夏為大月氏其餘小衆不能去者共保南山羌中號小月氏故有大月氏小月氏之名也又西逕安息南
10 	城臨媯水地方數千里最大國也有商賈車船行旁國原本此下係西逕陀衛國注錯簡于此今從朱本改正畫革旁行為書記也按漢書西域傳安息國臨媯水商賈車船行旁國書革旁行為書記則畫字當作書也字衍師古注曰今西方胡國及南方材邑之徒書皆横行不直下也革謂皮之不柔者
11 	河水與蜺羅跂禘水同注雷翥海釋氏西域記曰蜺羅跂禘出阿耨逹山西之北逕于闐國漢書西域𫝊曰于闐以西水皆西流注于西海又西逕四大塔北
12 	釋法顯所謂竺糺一作刹尸羅國漢言截頭也佛為菩薩時以頭施人故因名國國東有投身飼一作餧餓虎處皆起塔
13 	又西逕陀衛國北
14 	是阿育王子法益所治邑佛為菩薩時亦於此國以眼施人其處亦起大塔又有佛樓沙國天帝釋變為牧牛小児聚土為佛塔法王因而成大塔所謂四大塔也法顯𫝊曰國有佛鉢月氏王大興兵衆来伐此國欲持鉢去置鉢象上象不能進更作四輪車載鉢八象共牽復不進王知鉢縁未至於是起塔留鉢供養鉢容二斗雜色而黒多四際分明厚可二分甚光澤貧人以少華投中便滿富人以多華供養正復百千萬斛終亦不滿佛圖曰佛鉢青玉也受三斗許彼國寳之供養時願終日香華不滿則如言願一把滿則亦便如言又按道人竺法維所說佛鉢在大月氏國起浮圖髙三十丈七層鉢處第二層金絡絡鎖懸鉢鉢是青石或云懸鉢虛空須菩提置鉢在金杋當是杌上佛一足跡與鉢共在一處國王臣民悉持梵香七寶璧玉供養塔跡佛牙袈裟頂相舍利悉在佛樓沙國釋氏西域記曰㨗陀越王城西北有鉢吐羅越城佛袈裟王城也東有寺重復尋川水西北十里有河歩羅龍淵疑有譌脫佛到上浣衣處浣石尚存其水至安息注雷翥海又曰㨗陀越西西海中有安息國竺枝扶南記曰安息國去私訶條國二萬里國土臨海上即漢書天竺安息國也戸近百萬最大國也漢書西域𫝊又云梨軒當是犁靬靬音軒條支臨西海長老𫝊聞條支有弱水西王母亦未嘗見自條支乘水西行可百餘日近可十日按漢書無可十日三字日所入也或河水所通西海矣故凉土異物志曰葱嶺之水分流東西西入大海東為河源禹記所云崑崙者焉張騫使大宛而窮河源謂極於此而不逹於昆崙者也河水自葱嶺分源東逕伽舍羅國釋氏西域記曰有國名伽舍羅逝此國狹小而縂萬國之要道無不由城南有水東北流出羅逝西山山即葱嶺也逕岐沙谷出谷分為二水一水東流逕無雷國北治盧城俗與其西夜子合同朱云當作其俗與西夜子合同又東流逕依䘏國當作依耐國北去無雷五百四十里俗同子合又東逕滿犁國治滿犁谷北去漢書作至䟽勒五百五十里俗與子合同
15 	河水又東逕皮山國北
16 	治皮山之城西北去莎車三百八十里其一源出于闐國南山北流與葱嶺河合東注蒲昌海河水又東與于闐河合朱云按玉海引水經其一源以下至蒲昌海是經文河水又東與于闐河合是注文
17 	南源𨗳于闐南山俗謂之仇摩置自置北流逕于闐國西治西域按漢書當是西城上多玉石西去皮山三百八十里東去陽闗五千餘里釋法顯自烏帝西南行朱云按佛國記作自□夷西南行路中無人民沙一作涉行艱難所行之苦人理莫比在道一月五日得逹于闐其國殷庶民篤信大乘學威儀齊整器鉢無聲南城二十五里有利刹寺中有石鞾石上有足跡彼俗信是辟支佛跡法顯所不𫝊疑非佛跡也
18 	又西北流注于河
19 	即經所謂北注葱嶺河也南河又東逕于闐北
20 	釋氏西域記曰河水東流三千里至于闐屈東北流者也漢書西域𫝊曰于闐以東水皆東流
21 	南河又東逕扞彌國北漢書西域𫝊扞彌作杆彌注音烏治扞彌城西去于闐三百九十里南河又東逕精絶國北西去扞彌四百六十里
22 	南河又東逕且末國北
23 	又東右會阿耨逹大水釋氏西域記曰阿耨逹山西北有大水北流注牢蘭海者也其水北流逕且末南山又北逕且末城西國治且末城西通精絶二千里東去鄯善七百二十里種五榖兵俗畧與漢同又曰且末河東北流逕且末北又流而左會南河會流東逝通為注濵河注濵又東逕鄯善國北治伊循城故樓蘭之地也樓蘭王不恭於漢元鳯四年霍光使平樂監傅介子刺殺之更立後王漢又立其前王質子尉屠為王原本譌作主更名其國為鄯善百官祖道橫音光門其王自請天子曰漢書無其字身在漢乆恐為前王子所害國有伊循城土地肥美願遣将屯田積粟令得依威重遂置田以鎮撫之敦煌索勱何氏云索勱事他無所考疑其上有脱文字彥義有才畧刺史毛奕表行貳師将軍将酒泉敦煌兵千人至樓蘭屯田起白屋召鄯善馬耆龜兹三國兵各千橫㫁注濵河河㫁之日水奮勢激波淩冐隄勱厲聲曰王遵建節河堤不溢王霸精誠呼沱不流水德神明古今一也勱躬禱祀水猶未減乃列陣被仗鼔譟讙叫且刺且射大戰三日水乃迴減灌浸沃衍胡人稱神屯田三年積粟百萬威服外國其水東注澤澤在樓蘭國北扞泥城其俗謂之東故城去陽闗千三百里當從漢書作六百里西北去烏壘千七百五十里按漢書作去都䕶治所千七百八十五里至黒山國一千三百六十五里按漢書作至山國千八百六十五里師古曰此國山居故名山國也據此則黒字屬衍文三百當作八百西北至車師千八百九十里土地沙鹵少田仰穀傍國出玉按漢書國下更有一國字多葭葦檉栁胡桐白草國在東垂當白龍堆乏水草常主發𨗳負水擔粮迎送漢使故彼俗謂是海為牢蘭海也釋氏西域記曰南河自于闐東於衍字北三千里至鄯善入牢蘭海者也北河自岐沙東分南河即釋氏西域記所謂二支北流逕屈茨烏夷鄯善入牢蘭海者也
24 	北河又東北流分為二水枝流出焉北河自踈勒逕流南河之北
25 	漢書釋氏西域𫝊曰按漢書無所謂釋氏西域𫝊且無此文則漢書二字是衍文𫝊當作記葱嶺以東南北有山相距千餘里東西六千里河出其中暨于溫宿之南左合枝水上承北河于踈勒之東西北流逕踈勒國又東北與踈勒北山水合水出北谿東南流逕踈勒城下南去莎車五百六十里有市列當大月氏大宛康居道釋氏西域記曰此句衍國有佛浴床赤真檀木作之方四尺王于宫中供養漢永平十八年耿恭以戊巳校尉為匈奴左鹿蠡王所逼恭以此城側澗傍水按後漢書耿恭傳作恭以䟽勒有澗水可固今云側澗傍水似有脫誤自金蒲遷居此城匈奴又來攻之壅絶澗水恭於城中穿井深一十五丈不得水吏士渴乏笮馬糞汁飲之恭乃仰天嘆曰昔貳師㧞佩刀刺山飛泉湧出今漢德神明豈有窮哉整衣服向井再拜為吏士禱之有頃水泉奔出衆稱萬嵗乃揚水示之虜以為神遂即引去後車師叛與匈奴攻恭食盡窮困乃煮鎧弩食其筋革恭與士卒同死生原本漏卒字咸無二心圍恭不能下闗寵上書求救建初元年明帝納司徒鮑昱之言按建初乃肅宗章帝年號今云明帝似誤遣兵救之至栁中以校尉闗寵分兵入髙昌壁攻交河城車師降遣恭軍吏范羌将兵二千人迎恭遇大雪丈餘僅能至城中夜聞兵馬大恐羌遥呼曰我范羌也城中皆稱萬嵗開門相持涕泣尚有二十六人衣屨穿决形容枯槁相依而還按後漢書耿恭𫝊比此較詳附録於後○單于益兵圍恭不能下初闗寵上書求救時肅宗新即位乃詔公卿㑹議司空第五倫以為不宜救司徒鮑昱議曰今使人于危難之地急而棄之外則縱蠻夷之暴內則傷死難之臣誠令權時後無邊事可也匈奴如復犯㓂為陛下将何以使将帝然之遣兵救之建初元年正月會栁中撃車師攻交河城車師復降先是恭遣軍吏范羌至敦煌迎兵士寒服羌因隨所遣兵出塞羌固請迎恭諸將不敢前乃分兵三千人與羌從山北迎恭遇大雪丈餘軍僅能至城中夜聞兵馬聲以為虜大驚羌乃遙呼曰我范羌也漢遣軍迎校尉耳城中皆稱萬嵗開門共持涕泣明日遂相隨俱歸虜兵追之且戰且行發踈勒時尚有二十六人隨路死沒三月至玉門唯餘十三人衣屨穿決形容枮槁中郎将鄭衆為恭以下洗沐易衣冠
26 	北河又東逕莎車國南
27 	治莎車城西南去蒲犁一百四十里漢書作七百四十里漢武帝開西域田于此疑當作屯田于此有鐵山出青玉
28 	北河之東南逕溫宿國
29 	治溫宿城土地物類與鄯善同北至烏孫赤谷六百一十里東通姑墨二百七十里於此枝河右入北河北河又東逕姑墨國南
30 	入姑墨川水注之導姑墨西北赤沙山東南流逕姑墨國西治南至于闐馬行十五日土出銅鐵及雌黃其水又東南流右注北波河又東逕龜兹國南又東左合龜兹川水有二源西源出北大山南釋氏西域記曰屈茨北二百里有山夜則火光晝日但烟人取此山石炭冶此山鐵恒充三十六國用故郭義恭廣志龜兹能鑄冶其水南流逕赤沙山釋氏西域記曰國北四十里山上有寺名雀離大清凈又出山東南流枝水左𣲖焉又東南水流三分右二水俱東南流注此河又東川水龜兹東北赤沙積梨南流何氏云句讀未詳枝水右出西南入龜兹城音屈茨也故延城矣漢書有龜兹西域記有屈茨酈注合而詁之謂龜兹即屈茨也西去姑墨六百七十里川水又東南流逕于輪臺之東也昔漢武帝初通西域置校尉屯田于此搜粟都尉桑𢎞羊奏言故輪臺以東地廣饒水草有溉田五千頃以上其處溫和田美可益通溝渠種五穀收穫與中國同時匈奴弱不敢近西域於是徙莎車相去千餘里即是臺也其水又東南流右㑹西川枝水水有二源俱受西川東流逕龜兹城南合為一水水間有故城盖屯校所守也其水東南注東川東川水又東南逕烏壘國南治烏壘城西去龜兹三百五十里東去玉門陽闗二千七百四十八里與渠犂田官相近土地肥饒於西域為中故都䕶治焉漢使持節鄭吉并䕶北道故號都䕶都䕶之起自吉置也漢書注師古曰都猶總也言總䕶南北諸道其水又東南注大河大河又東右㑹敦薨之水其水出焉耆之北敦薨之山在匈奴之西烏孫之東山海經曰敦薨之水出焉而西流注于泑澤出于崑崙之東北隅實惟河源者也二源俱道西源東流分為二水西南流出於焉耆之西經流焉耆之野屈南疑當作而東南流注於敦薨之渚右水東南流又分為二左右焉耆之國城居四水之中在河水之洲治員渠城西去烏壘三百里南㑹兩水同注敦薨之浦東源東南流分為二水但澗瀾雙引洪湍濬發俱東南流逕出焉耆之東導于危須城西西去焉耆百里又東南流注于敦薨之藪川流所積渾水斯漲溢而為海史記曰焉耆近海多魚鳥東北隔大山與車師接敦薨之水自西海逕尉犁國國治黎域治下脫尉字黎當作犂域當是城西去都䕶治所三百里北去焉耆百里其水又西出沙山鐵闗谷又西南流連城別注裂以為田桑𢎞羊曰臣愚以為連城以西可遣屯田以威西國即此處也漢書西域𫝊云自敦煌西至鹽澤徃徃起亭而輪臺渠犂皆有田卒數百人置使者校尉領䕶以給使于外國者其水又屈而南逕渠犂國西故史記曰西有大河即斯水也又東南流逕渠犂國治渠犂城西北去烏壘三百四十里漢武帝通西域屯渠犂即此處也南與精絶接北與尉犂接又南流注于河山海經曰敦薨之水西流注於泑澤盖亂河流自西南注也河水又東逕墨山國南治墨山城西至尉犂二百四十里河水又東逕注賔城南又東逕樓蘭城南而東注蓋發田土所屯故城禪疑當作擅國名耳
31 	河水又東注於泑澤
32 	即經所謂蒲昌海也水積鄯善之東北龍城之西南龍城故姜賴之靈朱云當作虛胡之大國也蒲海溢盪覆其國城基尚存而至何氏云二字疑誤元晨發西門暮逹東門澮何氏云以下必有脫誤其岸岸疑當作崖岸餘溜風吹稍成龍形皆西面向海因名龍城地廣千里皆為鹽而剛堅也朱云此注譌錯難以意通據御覧所引凉州異物志云姜賴之虛今稱龍城恒溪無道以感天庭上帝赫怒海溢盪傾剛鹵千里蒺藜之形其下有鹽累碁而生即此事也行人所逕畜産皆布氊臥之掘發其下有大鹽方如巨桃以次相累類霧氣雲浮寡見星日少禽多鬼怪西接鄯善東連三沙為海之北隘矣故蒲昌亦有鹽澤之稱也山海經曰不周之山注云此山形有缺不周匝處因名云西北不周風自此山出北望諸毗之山臨彼岳崇之山東望泑澤河水之所潛也其源渾渾泡泡者也注云河南出崑崙潛行地下至葱嶺出于闐國復分流岐出合而東流注泑澤已復潜行南出于積石山而為中國河也名泑澤即蒲澤一名蒲昌海廣三四百里其水停冬夏不増減去玉門關三百餘里即河之重源所謂潜行也渾渾泡泡水濆涌之聲也衮咆二音東去玉門闗一千三百里按上郭注作三百餘里廣袤四百里其水澄渟冬夏不減其中洄湍電轉為隱淪之脉當環流之上飛禽奮翮于霄中者無不墜於淵波矣即河水之所潛而出於積石也此下宜從禹貢錐指接前卷末條又出海外南至積石山有石門河水冐以西流經文海蒲昌海也
33 	又東入塞過敦煌酒泉張掖郡南敦煌今肅州西八百里廢沙州衛酒泉今肅州衛張掖今甘州衞
34 	河自蒲昌有隱淪之證並間闗入塞之始自此經當求實致也河水重源又發於西塞之外出於積石之山山海經曰積石之山其下有石門河水冐以西流是山也萬物無不有焉禹貢所謂導河自積石也孔頴逹尚書䟽曰釋水云河千里一曲一直則河從積石北行又東乃南行至於龍門漢書西域𫝊云河有兩源一出葱嶺一出于闐于闐在南山下其河北流與葱嶺河合東注蒲昌海蒲昌海一名鹽澤去玉門陽闗三百餘里廣袤三百里其水停居冬夏不増減皆以為潛行地下南出於積石為中國河　禹貢錐指曰導者循行之謂先儒皆以為施功故其說多誤洪水為帝都切近之災龍門未闢而先從事於積石舍近圖逺無是理也漢志金城郡河闗縣下云積石山在西南羌中河水行塞外東北入塞內漢河闗縣今陜西西寧衞西南塞外西域𫝊云鹽澤水潛行地下南出於積石為中國河後漢縣屬隴西郡志云積石山在西南河水出此禹貢之積石也叚熲𫝊自張掖追西羌且鬭且行四十餘日至河首積石山出塞二千餘里唐書侯君集等追吐谷渾王伏允至星宿川又逹柏海北望積石山觀河源之所出是皆河闗縣西南羌中之積石自隋大業二年平吐谷渾於赤水城置河源郡以境有積石山名唐儀鳯二年改置河源軍在鄯州西百二十里鄯州即西平郡治湟水縣今為西寧衞治又於澆河故城置積石軍在廓州西南百五十里廓州治化城縣其故城在今西寕衞南百八十里元和志云積石軍西臨大澗北據黃河即隋澆河郡所治而積石之名遂移於塞內杜氏通典云積石山在今西平郡龍支縣內即禹貢導河積石蔡𫝊承其誤曰地志積石在金城郡河闗縣西南羌中今鄯州龍支縣界也閻百詩為之辯曰漢河闗縣宣帝神爵二年置後梁呂光龍飛二年克河闗凡四百五十七年為郡縣後沒入吐谷渾遂不復况積石又在其西南羌中乎當在漢西海郡之外是真當日大禹導河處龍支縣近在今西寜衞東南八十里本漢金城允吾縣地後漢為龍耆音支城元和志積石山在龍支縣西九十八里南與河州枹音孚罕縣分界枹罕今臨洮府之河州積石山在州西北七十里積石闗則又在西北百二十里所謂兩山如削河流經其中是較禹所導之積石河隔千有餘里豈在其縣界者乎縣界之積石乃小積石山即酈注之唐述山耳大小積石之名莫明辯於唐人魏王泰曰大積石山在吐谷渾界小積石在枹罕縣西北張守節曰河自鹽澤潛行入吐谷渾界大積石山又東北流至小積石山李吉甫曰河出積石山西南羌中今人目彼為大積石此為小積石然則蔡𫝊當云何曰引地志下當云今鄯州西南塞外山也漢在羌中唐在吐谷渾界今河州枹罕縣鄯州龍支縣界有積石山雖河所經非禹所導者按吐谷渾本遼東鮮卑種也在河湟之間即先零燒當諸羌故地積石在其西南南枕賜支河昔大禹導河自此始山在西羌之中燒當所居也延熹二年西羌燒當犯塞䕶羌校尉叚熲討之追出塞至積石山斬首而還司馬彪曰西羌者自析支以西濵河首濵下當有於字左右居也河水屈而東北流逕於析支之地是為河曲矣應劭曰禹貢析支屬雍州在河闗之西東去河闗千餘里羌人所居謂之河曲羌也
35 	後漢書西羌𫝊西羌之本出自三苗姜姓之別也及舜流四凶徙之三危河闗之西南羌地是也濵於賜支至乎河首綿地千里賜支者禹貢所謂析支者也南接蜀漢徼外蠻夷西北鄯善車師諸國所居無常依隨水草周之犬戎秦之義渠皆其種也羌無弋爰劍者秦穆公時為秦所執以為奴𨽻後得亡歸秦人追之藏於巖穴中秦人焚之有景象如虎為其蔽火得以不死亡入三河間三河即黃河賜支河湟河是也諸羌見其被焚不死怪其神共畏事之推以為豪後爰劍種五世至研研最豪健自後以研為種號十三世至燒當復豪健其子孫更以燒當為種號　禹貢錐指曰渭按應劭云析支東去河闗千餘里河首積石南枕析支則縣距此山亦千餘里可知矣自東晉以後縣為吐谷渾所據遂以枹罕為華戎之界故唐初太子賢注後漢書誤認龍支之積石為禹貢之積石後漢桓帝紀延熹二年燒當等冦隴右䕶羌校尉叚熲追撃于羅亭破之注云東觀記曰追到積石山即與羅亭相近今鄯州三年燒當羗叛叚熲追撃于積石大破之注云積石山在今鄯州龍支縣南即禹貢導河積石是也而中葉已知其非獨杜佑不審耳宋咸平四年真宗指甘沙伊涼等州圖謂輔臣曰此圖載黄河所出之山乃在積石外與禹貢所述異蓋亦以龍支之積石為禹迹也蔡氏承誤以釋經學者宗之故元都實窮河源仍以廓州西南之積石州為積石而至正中修宋史河渠志亦云黃河自貴德西寧之境至積石經河州昔郭景純注山海經曰名實相亂莫矯其失習非勝是終古不悟此之謂矣漢志馮翊夏陽縣下云禹貢龍門山在北劉昭注補郡國志云太史公曰遷生龍門韋昭謂在縣北也水經注引魏土地記曰梁山北有龍門山後魏志夏陽縣有龍門山隋改縣曰韓城今陜西西安府韓城縣也故括地志云龍門山在韓城縣北五十里此河西之山東與壺口隔水相望通典云同州韓城綘州龍門二縣有龍門山即禹所鑿是河東亦有龍門山矣然經所謂龍門在雍域不在冀孔䟽謂積石在龍支又據釋水之文故云至龍門三千餘里然其實不止於此約計有四千三百餘里若禹貢之積石更在龍支縣西南塞外一千二百餘里則自積石至於龍門當有五千五百餘里也龍門以下記河行方向甚詳而其上絶不言方向蔡𫝊云荒逺其所畧也今按龍門以上禹功所不加故數千里之河縂括為一句河自積石東北流至寧夏折而北至廢豐州折而東至東受降城折而南方向不一難以屬辭故略之非為荒逺也河自積石至於龍門所行皆雍州之域不可謂荒逺宋人見朔方西凉不入其版圖遂以荒逺目之耳
36 	東北逕歴敦煌酒泉張掖南應劭地理風俗記曰敦煌酒泉其水甘若酒味故也張掖言張國臂掖以威戎狄說文曰郡制天子地方千里分為百縣縣有四郡故春秋𫝊曰上大夫縣下大夫郡至秦始置三十六郡以監縣矣從邑君聲釋名郡羣也人所羣聚也黄義仲十三州記曰郡之言君也改公侯之封而言君者至尊也郡守専權君臣之禮彌崇今郡字君在其左邑在其右君為元首邑以載民故取名於君謂之郡漢官曰秦用李斯議分天下為三十六郡凡郡或以列國陳魯齊吳是也或以舊邑長沙丹陽何改楊是也或以山陵太山山陽是也或以川原西河河東是也或以所出金城城下得金酒泉泉味如酒豫章樟樹生庭雁門鴈之所育是也或以號令禹合諸侯大計東冶之山會計國名會稽是也河逕其南而纒絡逺矣
37 	河水又東自河曲逕西海郡南漢平帝時王莽秉政欲耀威徳以服逺方諷羌獻西海之地置西海郡而築五縣焉周海亭燧相望莽簒政紛亂郡亦廢棄
38 	禹貢錐指曰漢志金城臨羌縣西北塞外有僊海鹽池古音西與僊同僊海即西海也一名卑禾羌海亦曰青海又曰鮮水海趙充國請治湟陿以西道橋令可至鮮水左右王莽誘塞外羌獻鮮水海允谷鹽池是也郡治龍夷城在臨羌新縣西三百十里元和志云鄯州西至西海三百七十里龍夷城即今西北三百五十里威戎城也今為西寜衛西塞外地臨羌故城在衞西二百八十里浩亹河南
39 	河水又東逕允川而歴大榆小榆谷北羌迷唐鍾存所居也永元元年按後漢西羌𫝊當是五年貫友代聶尚為䕶羌校尉攻迷唐斬獲八百餘級收其熟麥數萬斛於逢留河上築城以盛其麥作大船於河峽作橋渡兵迷唐遂逺依河曲永元元年按𫝊當是九年迷唐復與鍾存東冦而還十年謁者王信耿譚西擊迷唐降之詔聼還大小榆谷迷唐種人以漢造浮橋兵來無時故地不可居復叛居河曲與羌為讐種人與官兵擊之允川去迷唐數十營止遣輕兵挑戰因引還迷唐追之至營因戰迷唐敗走於是西海及大小榆谷無復聚落隃糜縣名屬右扶風相曹鳳上言建武以來西戎數犯法常從燒當種起所以然者以其居大小榆谷土地肥美又近塞內與諸種相傍南得鍾存以廣其衆北阻大河因以為固又有西海魚鹽之利繽出沿河四字譌按𫝊當是縁山濵水以廣田畜故能強大常雄諸羌今黨援沮壞按𫝊當作黨援壞阻親屬離畔其餘勝兵不過數百宜及此時建復西海郡縣規固二榆廣設屯田隔塞羌胡交闗之路殖榖富邊省輸轉之役上拜鳯為金城西部都尉遂開田二十七部朱箋云後漢書作開屯田二十七部列屯夾河夾河與建威相首尾後羌反乃罷按叚國沙州記吐谷渾於河上作橋謂之河厲長一百五十步兩岸累石作基陛節節相次大木縱橫更鎮壓兩邊俱字疑譌或作徃字來相去三丈並大材以板橫次之施鉤欄甚嚴飾橋在清水川東也
40 	錐指允川在西寧衞西南塞外大小榆谷即唐之九曲也東去積石軍三百里水甘草良宜畜牧睿宗時楊矩為鄯州都督奏請黃河九曲之地以為金城公主湯沐之所吐蕃既得頓兵畜牧又與唐境接近自是復叛天寶中哥舒翰為隴右節度使復收九曲置澆河洮陽二郡髙適作九曲詞以美其功
41 	乂東過隴西河闗縣北洮從注當是澆水從東南來流注之隴西今臨洮府河闗縣在今河州西
42 	河水右當是又逕沙州北段國曰澆河朱云段國沙州記云洮水與墊江水俱出嵹臺山而此注說澆水知經文洮字乃傳冩之誤耳西南一百七十里有黄沙沙南北一百二十里東西七十里西極大楊川望黄沙猶若人委干□于地太平御覽引作若人委乾糒于地都不生草木蕩然黃沙周迴數百里沙州於是取號焉地理志曰漢宣帝神爵二年置河闗縣蓋取河之闗塞也風俗通曰百里曰同縂名為縣縣𤣥也首也從系倒首與縣易偏矣言當𤣥靜徭役也朱云御覧引作𤣥靜平徭役今本風俗通缺釋名又曰縣也懸於郡矣按釋名云縣懸也懸係于郡也黃義仲十三州記曰縣弦也弦以貞直言下體之居鄰民之位二句疑誤居或當作君鄰或當作臨不輕其誓施繩用法不曲如弦弦聲近縣故以取名今縣字在半也漢帝元年令天下縣邑城按漢書髙帝紀六年令天下縣邑城今云元年誤張晏曰令各自築其城也
43 	河水又東北流入西平郡界左合二川南流入河又東北濟川水注之後漢建安中析金城郡臨羌等縣置西平郡治西都縣後魏置鄭州隋改縣曰湟水其故城即今西寕衞治元和志云湟水縣本漢破羌縣也
44 	水西南出濫瀆東北流入大谷謂之大谷水北逕澆河城西南北流注于河
45 	河水東又逕澆河故城北南凉秃髪烏孤以河南地為澆河郡治此城唐于此復置澆河郡其東為積石軍
46 	有二城東西角倚當作掎東北去西平二百二十里宋少帝景平中拜吐谷渾阿豺為安西将軍澆城公即此城也宋書吐谷渾阿豺表獻方物詔嘉其慕義授安西將軍沙州刺史澆河公
47 	河水又東北逕黃川城河水又東逕石城南左合北谷水
48 	昔段熲擊羌於石城投河墜坑而死者八百餘人即於此也按後漢書段熲𫝊延熹三年熲追虜至河首積石山出塞二千餘里分兵擊石城羌斬首溺死者千六百人與此稍異○後魏石城縣廢帝改化隆唐改化城廓州治焉元和志云黄河在縣南八十里
49 	河水又東北逕黃河城南黄河廣違二城俱在廓州境內西北去西平二百一十七里
50 	河水又東北逕廣違城北又合馬頭川水水發逺川引納支津北逕城東而北流注于河河水又東逕邯川城南廢廓州城東南有邯川城禿髪傉檀所置邯川䕶軍也城之左右歴谷有三水導自北山南逕邯亭注于河河水又東臨津溪水注之
51 	水自南山北逕臨津城西而北流注于河河水又東逕臨津城北白土城南
52 	十三州志曰左南津西六十里白土城城在大河之北而為縁河濟渡之處北魏凉州刺史郭淮何氏云北字衍淮領雍州非涼州也破羌遮寒魏志作遮塞於白土即此處矣臨津城在今河州西北一百二十里隋曰臨津闗大業五年自将伐吐谷渾出臨津闗渡黃河至西平即此城也白土城在今西寕衛南
53 	河水又東左會白土川水水出白土城西北下東南流逕白土城北又東南注于河
54 	河水又東北會兩川右合二水參差夾岸連壤負嶮相望河北有層山山甚靈秀山峰之上立石數百丈亭亭桀竪競勢爭髙逺望嵾嵾若攅圖之託霄上其下層巖峭舉壁岸無階懸崖之中多石室焉室中若有積卷矣而世士罕有津逮者因謂之積書巖巖堂之內每時見神人往還矣蓋鴻衣羽裳之士練精餌食之夫耳俗人不悟其仙者乃謂之神鬼彼羌目鬼曰唐述復因名為唐述山指其堂宻之居謂之唐述窟其懷道宗𤣥之士皮冠浄髪之徒亦徃棲託焉故秦州記曰河峽崖傍有二窟一曰唐述窟髙四十丈西二里有時亮窟髙百丈廣二十丈深三十丈藏古書五字朱云當作五笥亮南安人也下封朱云當作崖下有水導自是山谿水南注河謂之唐述水西寜衞東南八十里有龍支故城本漢允吾縣地後漢置龍耆城和帝以曹鳯為金城西部都尉屯龍耆是也後魏於此置北金城縣西魏改曰龍支○元和志積石一名唐述山今名小積石山在鄯州龍支縣西九十八里河州枹罕縣北七十里黃河在龍支縣西南六十里枹罕縣北五十里
55 	河水又東得野亭南
56 	又東北流歷研川謂之研川水又東北注于河謂野城口
57 	河水又東歷鳯林北鳯林今在河州北隋志枹罕縣有鳯林山元和志云在縣北三十五里
58 	鳯林山名也五巒俱峙耆諺云昔有鳯鳥飛遊五峰故山有斯目矣秦州記曰枹罕原北名鳯林川川中則黃河東流也
59 	河水又東與灕水合
60 	水導源塞外羌中故地理志曰其水出西塞外東北流歴野虜中逕消銅城西又東逕河列城東考地說無目蓋出自戎方矣左右列水水出西北溪東北流逕列城北又入灕水城居二水之會也灕水又北逕可石孤城西西戎之名也又東北石朱云當是右合黒城溪水水出西北谿下東南流逕黒城南又東南枝水左出焉又東南入灕水又東北逕榆城東榆城溪水注之水出素和細越西北山下東南流逕于細越川夷俗鄉名也又東南出狄周峽東南右合黒城溪之枝津津水上承溪水東北逕黒城東東北注之榆溪又東南逕榆城南東北注灕水灕水又東北逕石門口山髙嶮絶對岸若門故峽得厥名矣疑即臯蘭山門也漢武帝元狩三年驃騎霍去病出隴西至臯蘭應謂是山之闗塞也漢書音義曰臯蘭應在隴西白石縣塞外河名也孟康曰山闗名也今是山去河不逺故論者疑目河山之間矣灕水又東北臯蘭山水自山左右翼注灕水灕水又東白石川水注之水出縣西北下東南流枝津東注焉白石川水又南逕白石城西而注灕水水又東逕白石縣故城南王莽更曰順礫闞駰曰白石縣在狄道西北二百八十五里灕水逕其北今灕水逕東南注之而不出其北也灕水又東逕白石山北應劭曰白石山在東羅溪注之水出西南山下東入灕水灕又東左合罕开南谿水出罕开西東南流逕罕开南十三州志曰廣大坂在枹罕西北罕开在焉昔慕容吐谷渾自燕歷隂山西馳而創居於此灕水又東逕枹罕縣故城南應劭曰故罕羌侯邑也十三州志曰枹罕縣在郡西二百一十里灕水在城南門前東過也灕水又東北故城川水注之水有二源南源出西南山下東北流金細北嶺北又東北逕一故城南二句疑有譌誤又東北與北水水會北源自西南逕故城北右入南水亂流東北注灕水灕水又東北左合白石川之枝津水上承白石川東逕白石城北又東絶罕开溪又東逕枹罕城南又東入灕水灕水又東北出峽北流注于河地理志曰灕水出白石縣西塞外東至枹罕入河元和志石門山在鳯林縣北二十八里灕水西去縣二百步枹罕故城即今河州治白石故城在州西
61 	河水又逕左南城南左南城今在西寕衛東南十三州志曰石城西一百四十里有左南城者也津亦取名焉
62 	大河又東逕赤岸北
63 	即河夾岸也秦州記曰枹罕有河夾岸岸廣四十丈義熈中乞佛於此河上作飛橋橋髙五十丈三年乃就河夾岸即今臨洮府河州西北赤岸戍是也
64 	河水又東洮水注之
65 	地理志曰水在塞外羌中沙州記曰洮水與墊江水俱出嵹臺山山南即墊江源山東則洮水源山海經曰白水出蜀郭景純注云從臨洮之西傾山東南流入漢而至墊江故段國以為墊江水也洮水同出一山故知嵹臺西傾之異名也洮水東北流吐谷渾中吐谷渾者始是東燕慕容之枝庶因氏其字以為首類之種號也故謂之野虜自洮嵹南北三百里中地草徧是龍鬚而無樵柴洮水又東北流逕曽城北沙州記曰嵹城東北三百里有曽城城臨洮水者也建初二年羌攻南部都尉於臨洮上遣行車騎将軍馬防與長水校尉耿㳟救之諸羌退聚洮陽即此城也曽城即臨潭故城在今洮州衞洮水又東逕共和山南城在四山中洮水又東逕迷和城北羌名也又東逕甘枳亭歴望曲右西南去龍桑二百里洮水又東逕臨洮縣故城北臨洮縣故城即今岷州衞治禹治洪水西至洮水之上見長人受黒玉書于斯水上洮水又東北流屈而逕索西城西建初二年馬防耿恭從五谿祥●谷一作榏●谷出索西與羌戰破之築索西城徙隴西南部都尉居之赤水城亦曰臨洮東城也沙州記曰從東洮至西洮一百二十里者也洮水又屈而北逕龍桑城西而西北流馬防以建初二年從安故五溪出龍桑開通舊路者也俗名龍城洮水又西北逕歩和亭北步和川水注之水出西山下東北流出山逕歩和亭北東北注洮水洮水又北出門峽歴求朱云疑作東厥川蕈川水注之水出桑嵐西溪東流歴桑嵐川又東逕蕈川北東入洮水洮水又北歴峽逕偏橋出夷始梁右合蕈塏川水東南石底嶺下北歴蕈塏川西北注洮水洮水又東北逕桑城東又北會藍川水水源出來歴川西北溪南流歴川東北流逕藍川歴水城北東入洮水洮水又北逕外羌城西又北逕和博城東城在山內左合和博川川水出城西南山下東北逕和博城南東北注于洮水洮水北逕安故縣故城西地理志曰隴西之屬縣也十三州志曰縣在郡南四十七里蓋延轉擊狄道安故五谿及羌大破之即此也洮水又北逕降狄道故城西降狄道故城即今臨洮府西南狄道故城也闞駰曰今曰武始也洮水在城西東北下又北隴水注之即山海經所謂濫郭注作檻水也水出鳥鼠山西北髙城嶺西逕厎宋本作西逕隴坻其山岸崩落者聲聞數百里故揚雄稱響若坻頽是也又西北歴白石山下地理志曰降狄道東有白石山濫水又西北逕武階城南又西北逕降狄道故城東百官表曰縣有蠻夷謂之道有公主謂之邑應劭曰反舌左袵不與華同須有譯言乃通也漢隴西郡治秦昭王二十八年置應劭曰有隴坻在其東故曰隴西也神仙𫝊曰封君逹隴西人服煉水銀年百嵗視之如年三十許騎青牛故號青牛道士王莽更郡縣之名郡曰厭戎縣曰操虜也昔馬援為隴西太守六年為狄道開渠引水種秔稲而郡中樂業即此水也濫水又西北流逕注于洮水洮水右合二水左會大夏川水水出西山二源合合而亂流逕金栁城南十三州志曰大夏縣西有故金栁城去縣四十里本都尉治又東北逕大夏縣故城南元和志大夏縣西北至河州七十里大夏川水經縣南去縣十步近志云大夏河即灕水謬也地理志曰王莽之順夏晉書地道記曰縣有禹廟禹所出也又東北出山注于洮水洮水又北翼帶三水亂流北入河地理志曰洮水北至枹罕東入河是也又東過金城允吾縣北依注北當作南
66 	金城郡治也漢昭帝始元六年置漢志注應劭曰初築城得金故曰金城臣瓉曰稱金取其堅也師古曰一云以郡在京師西故曰金城金西方之行王莽之西海也莽又更允吾為循逺縣漢志注應劭曰允吾音鉛牙河水逕其南不在其北南有湟水出塞外東逕西王母石室石釜西海鹽池北故闞駰曰其西即湟水之源也地理志曰湟水所出也湟水又東南流逕龍夷城故西零之地也十三州志曰城在臨羌新縣西三百一十里王莽納西零之獻以為西海郡治此城湟水又東逕卑禾羌海北有鹽池闞駰曰縣西有卑禾羌海者也世謂之青海東去西平二百五十里湟水東流逕湟中城北故小月氏之地也十三州志曰西平張掖之間大月氏之別小月氏之國范曄後漢書曰湟中月氏胡者其王為匈奴所殺餘種分散西踰葱嶺其弱者南入山從羌居止故受小月氏之名也後漢西羌𫝊曰羌無弋爰劔者秦厲公時以奴𨽻亡入三河羌為神推以為豪河湟之間多禽獸以射獵為事遂見敬信依者甚衆其曽孫忍因留湟中為湟中羌也此節録後漢西羌傳殊未明白因附録原文於後羌無弋爰劔者秦厲公時為秦所拘執以為奴𨽻後得亡歸而秦人追之急藏于巖穴中得免羌人云爰劔初藏穴中秦人焚之有景象如虎為其蔽火得以不死遂亡入三河間諸羌見其被焚不死怪其神共畏事之推以為豪河湟間少五榖多禽獸以射獵為事爰劍教之田畜遂見敬信羌人謂奴為無弋以爰劍嘗為奴𨽻故因名之其後世世為豪至爰劍曽孫忍時秦獻公初立欲復穆公之迹兵臨渭首滅狄䝠戎諸羌畏徙忍及弟舞獨留湟中湟水又東右控四水道源四溪東北流注于湟湟水又東逕赤城北而東入經戎峽山右合羌水出西南山下逕䕶羌城東故䕶羌校尉治又東北逕臨羌城西東北流于湟湟水又東逕臨羌縣故城北漢武帝元狩元年以封孫都為侯國按漢書功臣表武帝元封元年封孫都為臨蔡侯酈云臨羌不知何本又按元狩元年別無封爵今云元狩亦疑誤王莽之監羌也漢志臨羌縣注莽曰鹽羌今酈注作鹽羌未知孰是謂之緩戎城非也湟水又東盧溪水注之水出西南盧川東北流注于湟水湟水又東逕臨羌新縣故城南闞駰曰臨羌新縣在郡西百八十里湟水逕城南也城有東西門西北隅有子城湟水又東右合溜溪伏溜石杜蠡四川東北流注之左會臨羌溪水水發新縣西北東南流歷縣北東南入湟水湟水又東龍駒川水注之水又出西南山下東北流逕龍駒城北流注於湟水湟水又東長寧川水注之水出松山東南流逕晉昌川晉昌川水注之長寕水又東南養女川水注之水發養女北山有二源皆長湍逺發南總一川逕養女山謂之養女川闞駰曰長寜亭北有養女嶺即浩亹之西平之北山也亂流出峽南逕長寕亭東城有東西門東北隅有金城西平西北四十里西平上疑脱在字或去字十三州志曰六十里遠矣長寜水又東南與二水合水出西山東南流水出南山此四字疑衍上有風伯祠春秋祭之其水東南逕長寕亭南東入長寜水長寜水又東南流注于湟水湟水又東牛心川水注之水出南南逺山南南譌上南字朱本改其字東北流逕牛心惟東惟字疑誤朱云按太平御覧湟水條云有養女嶺彼羌多禱而祈女又有牛心堆皆湟水源山名則惟字當是堆字又北逕西平亭西東北入湟水湟水又逕西平城北東城即故亭也漢景帝六年封隴西太守北地公孫渾邪為侯國按史漢功臣表俱作平曲今云西平未知所本魏黃初中立西平郡慿依故亭増築南西北三城以為郡治湟水又東逕土樓南樓北倚山原峰髙三百尺有若削成樓下有神祠彫牆故壁存焉闞駰曰西平亭北有土樓神祠者也今在亭東北五里右則五泉注之泉發西平亭北雁次相綴東北流至土樓南北入湟水湟水又東右合蔥谷水水有四源各出一溪亂流注于湟水又東逕東亭北東出漆峽山峽也東流右則漆谷常溪注之左則甘夷川水入焉湟水又東安夷川水注之水發遠山西北逕控衆川北屈逕安夷城西北東入湟水湟水又東逕安夷縣故城有東西門去西平亭東七十里闞駰曰四十里湟水又東左合宜春水水出東北宜春溪西南流至於安夷南入湟水湟水又東勒且溪水注之水出縣東南勒且溪北流逕安夷城東而北入湟水湟水有勒且之名疑即此號也按後漢書耿㳟𫝊恭留擊諸羌未服者首虜千餘人獲牛羊數萬頭勒姐燒何羌等十三種數萬人皆詣恭降此之勒且當即勒姐也姐音紫其外尚有累姐牢姐彡姐等種闞駰曰金城河初與浩亹河合又與勒且河合者也湟水又東左合承流谷水南入右會逹扶東西二溪水參差北注亂流東出六山名也東流期頓雞谷二水北流注之吐□朱云疑作那孤長門何云句讀未詳兩水南流入湟水湟水又東逕樂都城南東流又合來谷乞斤流二水左會陽非流溪細谷三水東逕破羌縣故城南應劭曰漢宣帝神爵二年置城省南門十三州志曰湟水河在南門前東過六谷水自南破羌川自北左右翼注湟水又東南逕小晉興城北故都尉治闞駰曰允吾縣西四十里有小晉興城也湟水又東與閤門河合即浩亹河也按漢書地理志注浩亹水出西塞外東至允吾入湟水孟康曰浩亹音合門師古曰浩音誥浩水名也亹者水流峽山岸深詩大雅曰鳬鷖在亹亦其義也今俗呼此水為閤門河蓋疾言之浩為閤耳出西北塞外東入塞逕敦煌酒泉張掖南東南逕西平之鮮谷塞尉故城南又東南與湛水合水有二源西水白嶺下東源發于白岸谷合為一川東南流至霧山注閤門河閤門河又東逕養女北山北原本譌作此東南左合南流川水出北山南流入于閤門河河又東逕浩亹故城南王莽改曰興武矣闞駰曰浩讀閤也故亦曰閤門水兩兼其稱矣又東流注于湟水故地理志曰浩亹水東至允吾入湟水又東逕允吾縣北為鄭伯津與潤水合按漢志令居縣注澗水出西塞外至縣西南入鄭伯津今云潤水恐是譌字水出縣北令居縣西北塞外令孟康音連師古音零原本譌作合南流逕其縣故城西漢武帝元鼎二年置王莽之罕虜也又逕永登亭西歷黒石谷南流注鄭伯津湟水又東逕允街縣故城南漢宣帝神爵二年置王莽之修逺亭也縣有龍泉出允街谷泉眼之中水文成蛟龍或試撓破之尋平成龍畜生将飲者皆畏避而走謂之龍泉下入湟水湟水又東逕枝陽縣逆水注之水出允吾縣之參街谷東南流逕街亭城南又東南逕陽非北亭又東南逕廣武城西故廣武都尉治郭淮破叛羌故無載於此處也按魏志郭淮𫝊正始八年隴西諸羌相結叛亂攻圍城邑凉州名胡治無載復叛應之據此則故字當是治字城之西南二十許里水西有馬蹄谷漢武帝聞大宛有天馬遣李廣利伐之始得此馬有角為竒故漢賦天馬之歌曰天馬來兮歷無草逕千里兮巡東道按漢書禮樂志作天馬徠歴無草逕千里循東道胡馬感北風之思遂頓羇絶絆驤首而馳晨發京城食時至敦煌北塞外長鳴而去因名其處曰候馬亭今晉昌郡南及廣武馬蹄谷盤石上馬跡若踐泥中有自然之形故其俗號曰天馬徑夷人在邊效刻足有大小之迹體狀不同視之便別逆水又東逕枝陽縣故城南東南入于湟水地理志曰逆水允吾東至枝陽入湟河漢書地理志逆水出允吾參街谷東逕枝陽又東流注于金城河即積石之黄河也闞駰曰河至金城縣謂之金城河隨地為名也釋氏西域記曰牢蘭海東伏流龍沙堆在屯皇東南四百里河歩于歩字疑譌鮮卑山東流至金城為大河出昆崙昆崙即阿耨逹山也元和志云湟水名湟河亦謂樂都水出青海東北亂山中東南流至蘭州西南入黄河按蘭州本漢金城縣允吾浩亹枝陽今皆在其境州西百二十里有允吾故城後漢靈帝光和六年金城河水溢出二十餘里即此河也
67 	河水又東逕石城南
68 	謂之石城津闞駰曰在金城西北矣今蘭州西有石城津河水又東南逕金城縣故城北按故城即今蘭州治應劭曰初築城得金故曰金城也漢書集注薛瓉云金者取其堅固也故墨子有金城湯池之言矣王莽之金屏也世本曰鯀作城風俗通曰城盛也從土成聲筦子曰內為之城外為之郭郭外之土開池髙則溝之命之曰金城十三州志曰大河在金城北門東流有梁泉注之出縣之南山按耆舊下疑漏傳字言梁暉字始娥漢大将軍梁冀後冀誅入羌後其祖父為羌所推為渠帥而居北城土荒民亂暉将移居枹罕出頓此山為羣羌圍廹無水暉以所執榆鞭竪地以青羊祈山神泉湧出榆木成林其水自縣北流注于河也
69 	又東過榆中縣北榆中今在蘭州東北
70 	昔䝉恬為秦北逐戎人開榆中之地按地理志曰金城郡之屬縣也故徐廣史記音義曰榆中在金城即阮嗣宗勸進文所謂榆中以南者也
71 	又東過天水北界
72 	菀川水出勇士縣之子城南山東北流歷此城川疑作成世謂之子城川又北逕牧師菀故漢牧菀之地也羌豪迷吾等萬餘人到襄武首陽平襄勇士至抄此菀焉此句疑有譌誤朱云焉疑作馬焚燒亭驛即此處也又曰菀川水地為龍馬之沃土故馬援請與田戸中分以自給也有東西二菀城相去七里西城即乞佛所都也又北入于河也今靖遠衛西有菀川城黄河自蘭州界東北流越亂山中二百餘里入衞界始瀉落巨川如瀑布然土沿山引水灌田甚廣
73 	又北過武威媪圍縣東北河水逕其界東北流縣西南有泉源東逕其縣南又東北入河也今寜夏中衞西南有溫圍水下流入黃河通鑑晉咸寧五年馬隆討凉州鮮卑渡溫圍水胡三省曰漢武威郡有媪圍縣此水或因以名媪譌温也
74 	又東北過天水勇士縣北今靖逺衞西二百里有勇士縣故城地理志曰蒲福也屬國都尉治蒲福當作滿福前漢地志勇士縣注屬國都尉治滿福王莽更名之曰紀德水出縣山世謂之二十八渡水東北流溪澗縈曲途出其中逕二十八渡行者勤于遡涉故因名焉北逕其縣而下注河又有赤曄川水南出赤蒿谷北流逕赤曄川又北逕牛官川又北逕義城西北北流歴三城川而北流注于河也又東北過安定北界麥田山河水東北流逕安定祖厲縣故城西北漢志注應劭曰祖音罝師古曰厲音賴
75 	漢武帝元鼎五年幸雍遂踰隴登空同西臨祖厲河而還即于此也空同山名在今平涼府城西三十里王莽更名之曰鄉禮也李斐曰音賴又東北祖厲川水注之水出祖厲南山北流逕祖厲縣而西北流注于河水祖厲故城在今靖逺衞西南一百三十里麥田城在靖逺衞北晉咸和四年乞伏述延見趙亡懼自苑川遷于麥田即此○按晉書載記及十六國春秋俱云述延死子傉大寒立會石勒滅劉曜懼而遷于麥田則遷者乃述延之子傉大寒非述延也
76 	河水又東北逕麥田城西又北與麥田泉水合水出城西北西南流注于河
77 	河水又東北逕麥田山西一云宋鈔本西下有谷川二字在安定西北六百四十里
78 	河水又東北逕于黒城北又東北髙平川水注之即若水也水出髙平大壟山若水谷建武八年世祖征隗囂漢從髙平第一若水谷入即是谷也按髙平第一乃城名漢志屬安定郡東北流逕髙平縣故城東漢武帝元鼎三年疑脫置字安定郡治也王莽更名其縣曰鋪睦西十里有獨阜阜上有故臺臺側有風伯壇故世俗呼此阜為風堆元和志秦長城在髙平縣北十里今平凉府荘浪縣西二十里有苦水川自靜寜流入又北入鎮原界為髙平川髙平故城在今平凉府固原州西二里明一統志云在鎮原縣東其水東北龍泉水注之水出縣東北七里龍泉東北流注髙平川川水又北出秦城秦下疑脱長字長城在縣北一十五里又西北流逕東西二太朱云太字疑誤婁故城門北合一水水有五源咸出隴山西東水發源縣西南二十六里湫淵淵在四山中湫水北流西北出長城北與次水會水出縣西南四十里長城西山中北流逕魏行宫故殿東又北次水注之出縣西南四十里山中北流逕行宫故殿西又北合次水水出縣西南四十八里東北流又與次水合水出縣西南六十里醎陽山東北流左會右疑譌或是若水總為一川東逕西婁北東注若水段熲為護羌校尉於安定髙平若水討先零斬首八千級於是水之上若水又北與石門水合水有五源東水導源髙平縣西八十里西北流次水注之水出縣西百二十里如州泉東北流右入東水亂流左會三川參差相得東北同為一川混濤歷峽峽即隴山之北垂也謂之石門口水曰石門水在縣西北八十餘里石門之水又東北注高平川川水又北自延水注之西出自延溪東流歷峽謂之自延口縣之西北一百里又東北逕延城南東入髙平川川水又北逕亷城東按地理志曰北地有亷城縣闞駰言在富平北自昔匈奴侵漢新秦之土率為狄場故城舊壁盡從故目地理淪移不可復識當是世人誤證也川水又北若水注之水發縣東北百里山流注髙平髙平又北逕三水縣西肥水注之水出髙平縣西北二百里牽條山西東北流與若勃溪水合有二源縂歸一瀆東北流入肥肥水又東北流違泉水注焉泉流所發導于若勃溪東東北流入肥肥水又東北出峽注于髙平川水東有山山東有三水縣故城本屬國都尉治王莽之廣延亭也西南去安定郡三百四十里侍郎張奐為安定屬國都尉治此按後漢書張奐𫝊奐以舉賢良對䇿第一拜議郎永夀元年遷安定屬國都尉今云侍郎恐誤當是議郎羌有獻金馬者奐召主簿張祁入於羌前以酒酹地曰使馬如羊不以入廏使金如粟不以入懷盡還不受威化大行縣東有溫泉溫泉東有鹽池故地理志曰縣有鹽官今於城之東北有故城城北有三泉疑即縣之鹽官也髙平川水又北入於河
79 	河水又東北逕眴卷縣故城應劭曰眴音旬日之旬卷音箘輅之箘故城在今寜夏中衞東唐為靈州鳴沙縣地
80 	地理志曰河水别出為河溝東至富平北入河河水於此有上河之名也
81 	水經注集釋訂訛卷二
6.卷三
《卷三》[View] [Edit] [History]
1 	欽定四庫全書
2 	水經注集釋訂訛卷三
3 	歸安沈炳㢲撰
4 	河水三
5 	河水又北過北地富平縣西富平縣即今靈州所地河側有兩山相對水出其間即上河峽即今寧夏衛西南一百四十里峽口山是明一統志云在衞西南一百四十里兩山相夾黄河經其中一名青銅峽上有古塔一百八座世謂之青山河水厯峽北注枝分東出
6 	河水又北逕富平縣西今靈州所西南有富平縣故城秦置北地都尉治縣城王莽名郡為威戎按漢志作威成一本作威武縣曰特武漢志作持武建武中曹鳳字仲理為北地太守政化尤異黃龍應於九里谷髙岡亭角長三丈朱本作尺大十圍稍至十餘丈天子嘉之賜帛百匹加秩中二千石
7 	河水又北逕薄骨律鎮城城在河渚上赫連果城錐指作果園也桑果餘林仍列洲上但語出戎方不究城名訪諸耆舊咸言故老宿彦言赫連之世有駿馬死此取馬色以為邑號故目城為白口騮韻之謬朱云韻字下當有轉字謂白口騮轉讀薄骨律耳遂仍今稱所未詳也
8 	錐指云薄骨鎮城在今蘭州所境唐朔方節度使治所元和志靈州理廽樂縣本漢富平縣縣枕黃河後魏刁雍為薄骨律鎮將上表請開富平西三十里舊渠通河水溉公私田四萬餘頃人大獲其利又薄律骨渠在縣南六十里溉田千餘頃靈武縣東南至靈州十八里黃河自逥樂縣界流入漢渠在縣南五十里從漢渠北流四十餘里始為千金大陂其左右又有胡渠御史百家等八渠漑田五百餘頃按五代唐長興中朔方帥張希崇亦引河渠興屯田以省漕運民夷愛之今靈州所境田多沃饒恒無暵涸之患賴黃河之灌溉也
9 	河水又逕典農城東
10 	世謂之胡城又北逕上河城東世謂之漢城薛瓉曰上河在西河富平縣即此也馮參為上河典農都尉所治也何氏云漢書馮參傳無典字蓋典農之名始于建安也續書百官志云邊郡置農都尉主屯田殖穀
11 	河水又北逕典農城東按錐指引此作又逕北典農城東二城皆上河典農都尉馮叅所治也在今靈州所界
12 	俗名謂之呂城皆參所屯以事農朱校宋本農下有一毗字河水又東北逕㢘縣故城東㢘縣漢屬北地郡其故城當在今靈州所西南王莽之西河亭地理志曰卑移山在西北
13 	河水又與北枝津合
14 	水受大河東北逕富平城所在分裂以溉田圃北流入河今無水爾雅曰澭反入言河復決入者也河之有澭若漢之有潛也
15 	河水又東北逕渾懷鄣西地理志曰渾懷都尉治塞外者也太和初三齊平徙厯下民居此遂有厯地之名矣南去北城三百里南去北城恐誤漢志渾懷都尉在北地郡富平縣疑當作南去北地 元和志懷逺縣在靈州東北隔河一百二十里廢靈武城在縣東北隔河一百里其城本蒙恬所築古謂之渾懐鄣
16 	河水又東北厯石崖山西今在平羅所東去北城城亦當作地五百里山石之上自然有文盡若戰馬之狀粲然成著類以圖焉朱云當作頗似圖畫故亦謂之畫石山也
17 	又北過朔方臨戎縣西
18 	河水東北逕三封縣故城東漢武帝元狩三年置十三州志曰在臨戎縣西一百四十里按漢志三封屬朔方郡其故城在今榆林衞界廢夏州西南長澤縣北二十里
19 	河水又北逕臨戎縣故城西漢元年立按漢志臨戎縣武帝元朔五年置今云漢元年誤舊朔方郡治王莽之所謂推武也
20 	河水又北有枝渠東出謂之銅口東逕沃野故城南元和志沃野故城在天德軍城北六十里即後魏六鎭從西第一鎮也刁雍上表云臣鎮去沃野鎮八百里道多深沙輕車往來猶以為難
21 	漢武帝元狩三年立王莽之綏武也枝渠東注以溉田所謂智通在我矣
22 	河水又北屈而為南河出焉河水又北迆西溢於窳渾縣故城東
23 	漢武帝元朔二年開朔方郡治又有西部都尉治有道自縣西北出雞鹿塞王莽更郡曰溝搜縣曰極武其水積而為屠申澤澤東西一百二十里故地理志曰屠申澤在縣東即是澤也闞駰謂之渾澤矣屈從縣北流漢甘露三年董忠送韓邪單于出雞鹿塞後漢永元初竇憲出雞鹿塞伐匈奴是也窳渾縣故城今在廢賔州西北
24 	河水又屈而東流為北河逕高闕南地理志曰朔方臨戎縣北有連山險于長城其山中斷兩峯俱峻俗名為高闕也
25 	史記趙武靈王既襲胡服自代並隂山下至高闕為塞山下有長城長城之際連山刺天其山中斷兩岸䨇闕善能雲舉望若闕焉節狀表目故有高闕之名也自闕北出荒中闕口有城跨山結局謂之高闕戍上古迄今朱箋云大事記注引此作峩然雲舉節狀作即狀上古迄今作自古及今常置重捍以防塞道漢元朔四年衞青將十萬人敗右賢王於高闕即此處也漢書匈奴傳元朔四年春漢遣衛青將六將軍十餘萬人出朔方高闕右賢王以為漢兵不能至飲酒醉漢兵出塞六七百里夜圍右賢王右賢王大驚脫身逃走精騎往往隨後去漢將軍得右賢王人衆男女萬五千人禆小王十餘人河水又東逕臨河縣故城北漢武帝元朔三年封代恭王子劉賢為侯國王莽之監河也漢武帝元朔二年大將軍衞青絶梓嶺梁北河是也漢書衛青傳上曰車騎將軍青度西河至高闕絶梓嶺梁北河如淳曰絶度也為北河作橋梁也按通典曰河經靈武郡西南便北流凡千餘里過九原郡乃東流漢人謂之西河自九原以東漢人謂之北河然北河之名秦已有之史記惠文王後五年遊北河昭襄王十八年又之上郡北河是也至河目縣西
26 	河水自臨河縣東逕陽山南臨河故城在今榆林衞西北漢書注曰陽山在河北指此山也東流逕石跡阜西是阜破石之文悉有鹿馬之跡故斯阜納稱焉南屈逕河目縣西西朱本作左董訥夫云疑在為左字之訛作左為是北假地名也自高闕以東夾山帶河陽山以去謝云宋本作陽山以西皆北假也史記曰秦使蒙恬將十萬人北擊胡度河取高闕㨿陽山北假中是也史記注北假北方田官主以田假貧人故云北假應劭曰北假在北地陽山北正義曰括地志云漢五原郡河目縣故城在北假中北假地名也在河北今屬勝州銀城縣北河又南合南河上承西河東逕臨戎縣故城北又東逕臨河縣南又東逕廣牧縣故城北又朱本作有東部都尉治王莽之鹽官也逕流二百許里東會于河
27 	錐指云陽山即隂山也山在中國之極北故名隂山水北曰陽山河水之北故亦謂之陽山徐廣云隂山在河南陽山在河北非也漢書侯應曰北邊塞至遼東外有隂山東西千餘里草木茂盛多禽獸本冐頓依阻其中治作弓矢求出為冦是其苑囿也孝武出師征伐斥奪此地攘之于漢北建塞徼起亭隧築外城列屯戍以守之然後邊境得用少安計隂山綿亙千餘里直抵遼東非河南所能容益信徐說之謬王莽傳云五原北假膏壤殖穀臨戎縣見前廣牧縣故城在今榆林衛地界河水又南逕馬隂山西史記音義曰五原安陽縣北有馬隂山漢書音義曰陽山在河北隂山在河南謂是山也而即實不在河南史記音義曰五原安陽縣北有馬隂山今山在縣北言隂山在河南又傳疑之非也余按南河北河及安陽縣以南悉沙阜耳無他異山故廣志曰朔方郡北移沙七所而無山以擬之是議誌何改志之僻也隂山在河東南則可矣
28 	河水又東南逕朔方縣故城東朱本下有北字詩所謂城彼朔方也漢元朔二年大將軍衞青取河南地為朔方郡使校尉蘇建築朔方城即此城也王莽以為武符者也按地理志云金連青澤鹽澤並在縣南矣按漢書地理志朔方縣注金連鹽澤青鹽澤並在南今云青澤鹽澤恐誤又按魏土地記曰縣有大鹽池其鹽大而青白名曰青鹽又名戎鹽入藥分漢志典官鹽池去平地朱云平地疑作平城宮千二百里在新秦之中服䖍曰新秦地名在北方千里如淳曰長安以北朔方以南也薛瓉曰秦逐匈奴収河南地徙民以實之謂新秦也屈南過五原西安陽縣南朔方縣故城漢朔方郡治元和志什賁故城在夏州朔方縣東北即漢朔方縣之故城自漢至今常為關中根植什賁之號葢番語也
29 	河水自朔方東轉逕渠搜縣故城北地理志曰朔方有渠搜縣中部都尉治王莽之溝搜亭也禮三朝記曰北發渠搜南撫交阯此以北對南禹貢之所云析支渠搜矣朔方中部都尉治在廢夏州北此非禹貢之渠搜說見後
30 	禹貢錐指云傅同叔云陸氏曰漢志朔方郡有渠搜縣武紀云北伐渠搜是也以余考之漢朔方之渠搜非此所謂渠搜此亦當是金城以西之戎也後世種落遷徙故漢有居朔方者若禹時渠搜居朔方則不應浮積石陸說非也渭按水經河水自朔方東轉逕渠搜縣故城北注云禮三朝記曰北發渠搜南撫交阯此以北對南禹貢之所云析支渠搜矣誤始道元陸氏因之大戴禮漢武帝詔並有三朝記語渠搜與交阯對舉則不在朔方可知龜兹國王治去長安七千四百八十里而上郡有龜兹縣師古曰龜兹國人來降附者處之於此故以名云朔方之渠搜亦此類也周書王會篇曰渠搜以䶂犬注云露犬也能飛食虎豹涼土異物志曰古渠搜國在大宛北界隋書西域傳曰鏺汗國都葱嶺之西五百餘里古渠搜國也渠搜之在西域有明徵矣㨿漢書大宛北與康居接並在葱嶺西而異物志言渠搜在大宛北界豈漢時康居部落即古渠搜之地與或曰鏺汗在葱嶺之西以為渠搜毋乃太逺曰奚有於是條支國臨西海去玉門陽關四萬里漢時猶且來獻今鏺汗國都去長安不過一萬二千二百五十餘里浮河而下至平陽則視長安又差近何言太逺也且後世德不足以及逺尚能威行萬里之外況舜禹之聲名洋溢無逺弗屆者哉禹貢首崑崙次析支次渠搜葢以入貢之序為先後也
31 	河水又逕西安縣故城按漢志五原郡有西安陽縣莽曰鄣安則此縣字當作陽字王莽更之曰鄣安矣安陽故城在廢豐州東北河水又東逕田辟城南地理志曰故西部都尉治也屈東過九原縣南漢志五原郡成宜縣下云中部都尉治原亭西部都尉治田辟辟讀曰璧原亭田辟葢皆縣界之地名
32 	河水又東逕成宜縣故城南城在廢豐州界王莽更曰艾虜也師古曰艾讀曰刈
33 	河水又東逕原亭城南
34 	闞駰十三州志曰中部都尉治河水又東逕宜梁縣之故城南今在廢豐州東闞駰曰五原西南六十里今世謂之石崖城河水又東逕稒陽城南稒陽城即稒陽塞在稒陽縣西北後漢永元初竇憲出雞鹿塞鄧鴻出稒陽塞即此城
35 	東部都尉治逕河隂縣故城北河隂屬漢五原郡又東逕九原縣故城南秦始皇置九原郡治此漢武帝元朔二年更名五原也王莽之獲降郡成平縣矣西北接對一城葢五原縣之故城也王莽之填河亭也竹書紀年魏襄王十七年邯鄲命吏大夫奴遷于九原又命將軍大夫適子伐吏皆貂服矣按今竹書紀年作適子代史皆貂服其城南面長河北背連山秦始皇逐匈奴並河以東屬之陶山築亭鄣以為河上塞徐廣史記音義曰陶山在五原北即此山也始皇二十四年起自臨洮東暨遼海西並隂山築長城及南越地晝警夜作民勞怨苦故楊泉物理論曰秦始皇使蒙恬築長城死者相屬民歌曰生男愼勿舉生女哺用餔不見長城下尸骸相支柱其寃痛如此矣蒙恬臨死曰夫起臨洮屬遼東城塹萬餘里不能不絶地脈此固當死也又東過臨沃縣南按臨沃屬五原當在稒陽縣西
36 	王莽之振武也
37 	河水又東枝津出焉河水又東流石門水南注之水出石門山地理志曰北出石門鄣即此山也西北趣光祿城甘露三年呼韓邪單于還詔遣長樂衞尉高昌侯董忠車騎都尉韓昌等將萬六千騎送單于居幕南堡光祿徐自為所築城也故城得其名矣城東北即懷朔鎮城也其水自障東南流逕臨沃城東東南注于河
38 	河水又東逕稒陽縣故城南王莽之固隂也地理志曰自縣北出石門障河水决其西南隅又東南枝津出焉水上承大河於臨沃縣東流七十里北溉田南北二十里注于河五原郡東部都尉治在今榆林衞廢勝州西南漢志稒陽縣北出石門障得光祿城太初三年光祿徐自為出五原塞築亭障西北至盧朐山謂之光祿塞即此按中受降城本秦九原郡地唐置天德軍元和志云武川城在軍北三百里後魏六鎮從西第三鎮也自北出石門障即光祿城古入匈奴之大路
39 	河水又東逕塞泉城南而東注又東過雲中楨陵縣南又東過沙南縣北從縣東屈南過沙陵縣西塞泉城在今廢勝州界
40 	大河東逕咸陽縣故城南王莽之賁武也河水屈而下疑漏東西等字流白渠水注之水在塞外西逕定襄武進縣故城北西部都尉治王莽更曰伐蠻世祖建武中封趙慮為侯國也白渠水西北逕成樂北郡國志曰成樂故屬定襄也魏土地記曰雲中城東八十里有成樂城今雲中郡治一名石盧城也白渠水又西逕魏雲中宮南魏土地記曰雲中宮在雲中故城東四十里白渠水又西南逕雲中故城南故趙地虞氏記云趙侯自五源河曲築長城東至隂山又於河西造大城一箱崩不就乃改卜隂山河曲而禱焉晝見羣鵠遊於雲中徘徊經日見大一作火灮在其下武侯曰此為我乎乃即于其處築城今雲中城是也秦始皇十三年立雲中郡縣曰逺服矣按漢志雲中縣注莽曰逺服則縣字疑當作莽字白渠水又西北逕沙陵縣故城南王莽之希恩縣也其水西注沙陵湖又有芒湖水朱本作芒于水出塞外南逕鍾山山即隂山故郎中侯應言於漢曰隂山東西千餘里單于之苑囿也自孝武出師攘之于漠北匈奴失隂山過之未嘗不哭謂此山也其水西南逕武臯縣王莽之永武也又南逕原陽縣故城西又西南與武泉水合其水東出武泉縣之故城西南縣即王莽之所謂順泉者也水南流又西屈逕北輿縣故城南按地理志曰五原有南輿縣王莽之南利也故此加北舊中部都尉治十三州志曰廣陵有輿故此加北疑太疎逺也按今本漢書地理志五原郡有南興縣莽曰南利而無南輿酈注作南輿豈古本是輿而後人譌作興耶其水又西南入芒于水西南逕白道南谷口有長城在右策朱本作側然谷口二句疑尚有譌脫帶長城背山面澤謂之白道南谷口有城自城北出有高坂謂之白道嶺㳂路惟土穴出泉挹之不窮余每讀琴操此下疑有譌誤恐不接此見琴愼相和雅歌録云飲馬長城窟及其扳陟斯途逺懐古事始知信矣非虛言也頋瞻左右山樹朱本注謝兆申云宋鈔本作山椒之上有垣若頽基焉㳂溪亙嶺東西無極疑趙武靈王之所築也芒于水又南西逕雲中城北白道中溪水注之水發源武川北塞中其水南流逕武川鎮城以景明中築以禦北狄矣其水西南流厯谷逕魏帝行宮東世謂之阿計頭殿宮城在北門嶺北阜上其城員角而不方四門列觀城內惟臺殿而已其水又西南厯中谿出山西南流於雲中城北於雲中城北五字疑衍南注芒于水芒于水又西下有譌誤塞水出懷朔鎮東北芒中南流逕廣德殿西山下余以太和十八年從高祖北巡屆於隂山之講武臺臺之東有高祖講武碑碑文是中書郎高聰之辭也自臺西出南上山山無樹木惟童阜耳即廣德殿之所在也其殿四柱兩廈堂宇綺拱圗畫奇禽異獸之象殿之西北便得焜煌堂雕盈鏤角取狀古之溫室也其時帝幸龍荒遊鸞朔北南秦王仇池楊難當捨蕃委誠重譯拜闕陛見之所也故殿以廣德為名魏太平真君三年刻石樹碑勤宣時事碑頌云肅清帝道振攝四荒有蠻有戎自彼氐羌無思不服重譯稽顙恂恂南秦歛歛推亡峩峩廣德奕奕焜煌侍中司徒東郡公崔浩之辭也碑隂題宣成公李孝伯尚書盧遐等從臣姓名若新鏤焉其水厯谷南出隂山西南入芒于水芒于水又西南注沙陵湖湖水西南入于河
41 	河水南入楨陵縣西北
42 	縁胡山上下疑有譌誤或連上經文俱是注厯沙南縣東北兩山二縣之間南出余以太和中為尚書郎從高祖北巡親所逕涉縣在山南王莽之楨陸也北去雲中城一百二十里縣南六十許里有東西大山山西枕河河水南流脈水尋經殊乖川去之次似非關究也
43 	錐指云縁胡山在今平虜衛西北黃河西來折而南流處楨陵即廢東勝州也其故城在衞西北河東岸沙南故城在西岸榆林塞外唐為勝州地經文當云又南逕雲中楨陵縣西又南逕沙南縣東則與道元所見者符矣
44 	又南過赤城東又南過定襄桐過縣西定襄郡漢髙六年置王莽之得降也桐過縣王莽更名椅桐者也
45 	河水於二縣之間濟有君子之名今山西平虜衞西有君子濟 此條疑是注
46 	昔漢桓帝十三年西幸榆中東行代地洛陽大賈齎金貨隨帝後行夜迷失道徃投津長曰子封朱云御覽引此無曰子封三字疑當作田子封是津長姓名送之渡河賈人卒死津長埋之其子尋求父喪發冢舉尸資費一無所損其子悉以金與之津長不受事聞於帝朱云御覽有兩帝字曰君子也即名其津為君子濟濟在雲中城西二百餘里河水又東南左合一水
47 	水出契吳東山西逕故里南而北俗謂之契吳亭其水又西流注于河
48 	河水又南樹頽水注之
49 	水出東山西南流右合中陵川水水出中陵縣縣下黃本闕一字吳本補作東字謝兆申云宋本作西字東南山下北俗謂之大浴山其水亦取名焉東北流逕中陵縣故城東北俗謂之北右突城王莽之遮害也十三州志曰善無縣南七十五里有中陵縣世祖建武二十五年置其水又西北右合一水水出東山北俗謂之貸敢山水又受名焉其山自西北流注于中陵水又西北流逕善無縣故城西王莽之隂館也十三州志曰舊定襄郡治地理志曰雁門郡治其水又西北流又會一水水出東山下北俗謂之吐文水山又取名焉北流逕鋤亭南西流土璧亭南西出峽左入中陵水水又北分為二水一水東北流謂之流水又東逕沃陽縣坎城南坎城當作故城北俗謂之可不埿城王莽之敬陽也又東北逕沃陽城東又東合可不埿水出東南六十里山下西北流注沃水又會東逕叅合縣南會字疑衍魏因叅合陘以即名也北俗謂之倉鶴陘道出其中亦謂之叅合口徑在縣之西北朱本作徑左縣之西北愚意當是陘在縣之西北即燕書所謂太子寶自河還師叅合三軍奔潰即是處也魏立縣以𨽻凉城郡也西去沃陽縣故城二十里縣北十里有都尉城地理志曰沃陽縣西部都尉治者也北俗謂之阿養城沃陽衞在今平鹵衞東南其水又東合一水水出縣東南六十里山下北俗謂之災豆渾水西北流注于沃水又東北流注鹽池地理志曰鹽澤在東北者也今鹽池西南去沃陽故城六十五里池水澄渟淵而不流東西三十里南北二十里池北七里即凉城郡注疑作治池西有舊城俗謂之涼城也郡取名焉地理志曰澤有丞長朱云漢書地理志沃陽下注云鹽澤在東北有長丞則此丞長當作長丞此丞即長丞所治也城西三里有小阜阜下有泉東南流注池北俗謂之大谷此隹疑當作此阜水亦受目焉中陵川水自枝津西北流右合一水于連嶺北出沃陽縣東北山下北俗名之烏伏眞山水曰誥升袁河朱云當作縁河愚謂當作袁水西南流逕沃陽縣左合中陵川亂流西南與一水合北俗謂之樹頽水水出東山下西南流右合誥升袁水亂流西南注分為二水左水枝分南出北俗謂之太河羅朱本云太河羅當作太羅河右水西逕故城南北俗名之昆新城其水自城西南流注于河
50 	河水又南太羅水注之
51 	水源上承樹頽河南流西轉逕武縣當是武州縣故城南武縣故城在今繁峙縣界十三州志曰武縣在善無西百五十里北俗謂之太羅城水亦藉稱焉其水西南流右水注之水𨗳故城西北五十里南流逕城西北名之曰故槃逥城又南流注太羅河太羅河又西南流注于河河水又左得湳水口平虜衞西有呂梁山湳水口當在今河曲縣西北天橋峽也水出西河郡美稷縣東南流東觀記曰郭伋細侯郭伋下疑脫字字為并州牧前在州素有恩德老小相携道路行部到西河美稷數百小兒各騎竹馬迎拜伋問兒曹何自逺來曰聞使君到喜故迎伋謝而發去諸兒復送郭外問使君何日還伋計日告之及還先期一日念小兒即止野亭須期至乃徃其水又東南流羌人因水以氏之漢沖帝時羌湳狐奴歸化葢其渠帥也其水俗亦謂之遄波水東南流入長城東鹹水出長城西鹹谷東入湳水又東逕西河富昌縣故城南王莽之富城也湳水又東流入于湳水左合一水出善無縣故城西南八十里其水西流厯于呂梁之山而為呂梁洪其巖層岫衍澗曲崖深巨石崇竦壁立千仭河流激盪濤湧波襄雷奔雲洩震天動地曰呂梁未闢河出孟門之上葢大禹所闢以通河也司馬彪曰呂梁在離石縣西今於縣西厯山尋河乃無過峘朱云當作遏岨至是乃為河之巨嶮即呂梁矣在離石北以東可二百有餘里也一本無也字
52 	又南過西河圁音銀陽縣東輿地廣記唐立銀州東北有無定河即圁水也後人因潰沙急流深淺不定故更今名名明一統志無定河一名奢延水又 圁水
53 	西河郡漢武帝元朔四年置王莽改曰歸新圁水出上郡白土縣圁谷東逕其縣南地理志曰圁水出其西東入河王莽更曰黄土也東至長城與神衘朱本作神御下同水合水出縣南衘山峽山東出至長城入于圁圁水又東逕鴻門縣縣故鴻門亭地理風俗記曰圁隂縣西五十里有鴻門亭天封菀火井廟火從地中出按漢志云鴻門有天封宛火井祠火從地出則菀當作宛張衡南都賦云天封大狐列仙之陬圁水又東梁水注之水出西北梁谷東南流注圁水又東逕圁隂縣北漢惠帝五年立王莽改曰方隂矣又東桑谷水注之水出西北桑溪東北桑谿東北桑谿四字疑衍東北流入于圁圁水又東逕圁縣南東流注于河按禹貢錐指引此作又東逕圁陽縣南又東注于河云今米脂縣西北有圁隂縣故城圁陽當在其東北也史記晉文公攘戎翟居于圁洛之間即此水
54 	河水又東端水入焉
55 	水西出號山山海經曰其山木多陘㮨按山海經當作漆㯶其草多芎窮是多冷石朱云按山海經作汵石郭註音金今云冷石未詳端水出焉而注于河
56 	河水又南諸次之水出焉水出上郡諸次山山海經曰諸次之山諸次水出孫云山海經作諸次之山諸次之水出焉是山多木無草鳥獸莫居是多衆蛇其水東逕榆林塞世又謂之榆林山即漢書所謂榆溪舊塞者也上郡即今陜西延安府綏德州榆林塞在廢勝州南界自溪西去悉榆林黃作栁朱作林之藪矣縁厯沙陵屆龜兹縣西出故謂廣長榆也王恢云樹榆為塞謂此矣蘓林以為榆中在上郡非也按始皇本紀西北逐匈奴自榆中並河以東屬之隂山然榆中在金城東五十許里隂山在朔方東以此推之不得在上郡漢書音義蘇林為是非也其水東入長城小榆林水合焉厯澗朱本作厯源西北窮谷其源也又東合首積水西出首積溪溪東注諸次水又東入于河山海經曰諸次之水東流注于河即此水也
57 	河水又南湯水注之
58 	山海經曰水出上申之山上無草木而多硌石郭注作硌磊硌大石貎也硌音洛下多榛楛湯水出焉東流注于河又南錐指引此南下有逕字離石縣西奢延水注之離石縣今永寕州奢延故城在廢夏州西南
59 	水西出奢延縣西南赤沙阜東北流山海經曰曰字疑衍所謂生水出盂山者也郭景純曰盂或音明漢破羌將軍叚熲破羌於奢延澤虜走洛川洛川在南俗因縣土謂之奢延水又謂之朔水矣東北流逕其縣故城南王莽之奢節也赫連龍昇七年按十六國春秋赫連無龍昇七年其年改元鳳翔于是水之北黑水之南遣將作大匠梁公叱于阿梨按夏録作叱于阿利改築大城名曰統萬城蒸土加功雉堞雖久崇墉若新并造五兵器銳精利乃成百鍊為龍雀大環號曰大夏龍雀銘其背曰古之利器吳楚湛盧大夏龍雀名冠神都可以懷逺可以柔逋夏録作柔邇如風靡草咸服九區夏録作九域世甚珍之又鑄銅為大鼓及飛㢘翁仲銅駞龍虎皆以黃金飾之列于宮殿之前則今夏州治也夏録較詳附録于後
60 	十六國春秋夏録曰鳳翔元年春三月大赦境內殊死以下改元鳳翔以叱干阿利領將作大匠發嶺北夷夏十萬餘户改築都城于朔方水之北黑水之南名曰統萬城下書曰古人制起城邑或因山水或以義立名今城已建萬堵斯作克成弗逺宜有美名朕方統一天下君臨萬邦可以統萬為名阿利性尤工巧然殘忍刻暴視民如草芥乃蒸土加功以錐刺之錐入一寸即殺作人而并築之刺之不入即殺行錐者勃勃以為忠故委以營繕之任又使造五兵器銳利尤甚乃成百錬既成呈之工匠必有死者射甲不入即斬弓人如其入也則斬鎧匠又造百鍊剛刀五口背上為龍雀大環兼以金縷作一龍形長三尺九寸號曰大夏龍雀銘其背曰古之利器吳楚湛盧大夏龍雀名冠神都可以懷逺可以柔邇如風靡草威服九域世甚珍之復鑄銅為一大鼓及飛㢘翁仲銅駝龍虎之形皆以黃金飾之列於宮殿之前凡殺工匠數千餘人以是器物莫不精麗
61 	奢延水又東北與溫泉合源而北出沙溪而東南流注奢延水奢延水又東黑水入焉出奢延縣黒澗按朱云當作奢延水又東與黒水合黑水出奢延縣黑澗謝云按宋本黑水入焉水出奢延縣黑澗宋刻本無焉水二字東南厯沙陵注奢延水奢延水又東合交蘭水出龜兹交蘭谷東南流注奢延水奢延水又東北流與鏡波水合水源出南邪山南谷東北流注于奢延水奢延水又東逕膚施縣帝原水西北出龜兹縣東南流縣因處龜兹降胡著稱又東南注奢延水又逕膚施縣南秦昭王三年置上郡治漢髙祖并三秦復以為郡王莽以漢馬員為増山連率歸世祖以為上郡太守司馬彪曰増山者上郡之別名也東入五龍山地理志曰縣有五龍山帝原水自下亦為通稱也按漢地志上郡膚施縣有五龍山帝源水陽周縣橋山有黃帝塚而西河自有増山縣厯長城東出于赤翟白翟之中又有年水宋本作平水出西北平谿東南入奢延水又東走馬水注之水止疑誤當作出西南長城北陽周縣故城南昔二世賜䝉恬死于此王莽更名上陵畤山上有黃帝塚故也帝崩惟弓劍存焉故世稱黃帝仙矣其水東流昔叚熲追羌出橋門至走馬水聞羌在奢延澤即此處也門即橋山之長城門也始皇令太子扶蘇與䝉恬築長城起于臨洮至于碣石即是城也其水東北流入長城又東北注奢延水又東與白羊水合其水出于西南白羊溪巡溪東北注于奢延水奢延又東入于河山海經曰生水東流注于河
62 	河水又南陵水注之
63 	水出陵川北溪南逕其川西轉入河河水又南得離石水口
64 	離石何云離石上當有水出二字北山南流逕離石縣故城西史記云秦昭王伐趙取離石者也漢武帝元朔三年封代共王子劉歸按史記表當是劉綰為侯國後漢西河郡治也其水又逕隰城故城南隰城故城在今孝義縣界漢武帝元朔三年封代共王子忠為侯國王莽之兹平亭也按漢志莽曰慈平亭胡俗語訛尚有千城何云千疑作平之稱其水西流注于河也
65 	又南過中陽縣西中陽縣即今孝義縣界中南疑是陽縣故城在東東翼汾水隔越重山不濵于河也
66 	又南過土軍縣西今山西汾州石樓縣有土軍縣故城吐京郡治故城即土軍縣之故城也胡漢譯言音訛偽變矣其城員長而不方漢高帝十一年以封武侯宣義為侯國縣有龍泉出城東南道左山下牧馬川上多產名駒駿同滇池元朱云元下脫一馬字河其水西北流至其城東南土軍水出道左高山西南注之龍泉水又北屈逕其城東西北入于河
67 	河水又南合契水
68 	傍溪東入窮谷其源也又南至祿谷水口水源東窮此溪也
69 	河水又南得大蛇水
70 	發源溪首西流入河
71 	河水又右納辱水朱本作又南又納辱水山海經曰辱水出于鳥山其上多桑其下多楮陰多鐵陽多玉其水東流注于河俗謂之秀延水東流得浣水合傍溪西轉窮溪便即浣水之源也延水又東會于根水西流溪下根水所發而東北注延水東南露跳水西出露溪東流又東北入延水亂流注于河河水又南左合信支水水發源東露西流入于河河水又南左會石羊水逕溪東入道源窮谷西流注于河
72 	又南過上郡髙奴縣東今延安府膚施縣北百里有金明城即漢高奴縣也城谷水東啟荒源西厯長谿西南入于河水又南合溪口北出孔山南厯溪西流注于河孔山之上有穴如車輪三所東西相當相去各二丈許南北直通故謂之孔山也山在莆城朱本云莆城當作蒲城西南三十餘里河水又右會區水山海經曰次四經之首曰陰山西北百七十里曰申山其上多穀柞其下多杻橿按山海經此下脫其陽二字多金玉區水出焉而東流注于河世謂之清水上郡東流入于長城逕老人山下又東北流至老人谷傍水北出極溪便得水源清水又東得龍尾水口水出北地神泉鄣北山龍尾溪東北注清水又東會三湖水水出南山三湖谷東北流入清水清水又東逕髙奴縣合豐林水地理志謂之洧水也故言高奴縣有洧水肥可㸐㸐古燃字黃本譌作醮水上有肥可接取用之博物志稱酒泉延壽縣南山出泉水大如莒注地為溝水有肥如肉汁取著器中始黃後黑如凝膏然極明與膏無異膏車及水碓缸甚佳彼方人謂之石漆水肥亦所在有之非止高奴縣洧水也項羽以封董翳為翟王居之三秦此其一也漢高祖破以縣之王莽之利平矣民俗語訛謂之高樓城也豐林川長津瀉注北流會洧洧水又下疑漏東西等字有谿谷水注之水西出奚川東南流入洧水又東注于河河水又南疑脫逕字蒲川石樓山南逕蒲城東即重耳所奔之處也又南厯蒲子縣故城西今大魏之汾州治徐廣晉紀稱劉淵自離石南移蒲子者也闞駰曰蒲城在西北漢武下漏帝字置按漢志河東郡蒲子縣注應劭曰武帝置師古曰重耳所居也又蒲反縣下注莽曰蒲城朱本引應劭云即蒲反舊邑其水南出得黃盧水口東出厯蒲子城南東北入谷極溪便水之源也又南合紫川水水出東北出疑作山紫川谷西南合江水江水出江谷西北入紫水紫水又西北入蒲水蒲水又西南入于河水河水入南黒水水出定陽縣西山二源竒發同瀉一壑東南流逕其縣北又東南流右合定水俗謂之白水也水西出其縣南山定水谷更逕定陽縣故城南應劭曰縣在定水之陽也定水又東注于黑水亂流東南入于河蒲子縣故城今在隰州
73 	水經注集釋訂訛卷三
7.卷四
《卷四》[View] [Edit] [History]
1 	欽定四庫全書
2 	水經注集釋訂訛卷四
3 	歸安沈炳㢲撰
4 	河水四
5 	河水又南過河東北屈縣西今吉州北二十里有北屈縣故城河水南逕北屈縣故城西十里有風山上有穴如輪風氣蕭瑟習常不止明統志山西平陽府吉州北三十里有風山當其衝飄也而略無生草葢不定朱箋云事類賦引此作當其衝所略無生草御覽引此作葢常不定衆風之門故也風山西四十里河南孟門山明統志孟門山在吉州西七十里山海經曰孟門之山其上多金玉今本山海經作蒼玉其下多黃堊湼石淮南子曰龍門未闢呂梁未鑿河出孟門之上大溢逆流無有丘陵高阜滅之名曰洪水大禹疎通謂之孟門故穆天子傳曰北登孟門九河之蹬按穆天子傳云北升于盟門九河之隥玉篇曰隥險阪也或作蹬孟門即龍門之上口也實為黃河之巨阢兼孟津之名矣此石經始禹□河中潄廣夾岸崇深傾崖返捍巨石臨危若墜復倚古之人有言水非石鑿而能入石信哉其中水流交衝素氣雲浮徃來遙觀者常若霧露沾人窺深悸魂其水尚崩浪萬尋縣流千丈渾洪贔怒鼔若山騰濬波頽疊迄于下口方知愼子下龍門流浮竹非駟馬之追也朱本引愼子云河下龍門其流駚竹箭駟馬追之不及又有燕完水注之異源合舎西流注河
6 	河水又南得鯉魚下疑有脫字
7 	厯澗東入窮溪首便其源也爾雅曰鱣鮪也出鞏穴三月則上渡龍門得渡為龍矣否則㸃額而還非夫徃還之會何能便有兹稱乎
8 	河水又南羊求水入焉
9 	東出羊求川西逕北屈縣故城南城則夷吾所奔邑也王莽之朕北也汲郡古文曰翟章救鄭次於南屈應劭曰有南故加北國語曰二五言于獻公曰蒲與二屈君之疆也其水西流注于河
10 	河水又南為採桑津
11 	春秋僖公八年晉里克敗狄于採桑是也又南過皮民縣西今平陽府河津縣西有皮氏縣故城赤水出西北罷谷川東謂之赤石川東入于河河水又南合蒲水
12 	西則兩源並發俱道一山出西河隂山縣王莽之山寧也隂山縣今平陽府界隂山東麓南水東北與長松水合水出西三陽山東東北流左入蒲水蒲水又東北與北溪會同為一川東北注河
13 	河水又南逕丹水西南
14 	丹陽山東北逕冶東俗謂之丹陽城城之左右猶有遺銅矣何氏云漢書地理志丹楊郡有銅官食貨志注中赤金丹楊銅者即指此道元誤以是山當之耳其水東北會白水口水出丹山東而西北注之丹水又東北入河
15 	河水又南黑水朱本此下有注之二字西出丹山東而東北入于河河水又南至崿谷傍
16 	東北窮澗水源所𨗳也西南流注于河河水又南洛水自獵山枝分東𣲖東南注于河一作大河昔魏文侯築館洛隂指謂是水也皮氏縣王莽之延平也故城在龍門東南不得延逕皮氏方屆龍門也禹貢錐指曰以今輿地言之河自大積石山東北流逕陜西西寧衛西南塞外至河州西七十里入塞衞在行都司東南七百餘里黄河西自塞外流入經衞之東南與河州分水州在臨洮府西一百八十里西至生畨界七十里有小積石山兩岸如削河流其中西南去大積石山千餘里又東北逕州北合灕水又東北合洮水二水已見上文又東北逕蘭州西南湟水合浩亹水自西來注之州在臨洮府北二百十里黃河去州二里闞駰所謂金城河也湟水自州西一百八十里入河唐書吐蕃傳湟水出䝉谷抵龍泉與河合河之上流由洪濟梁西南行二千里世舉謂西戎地曰河湟又東北逕州北夾河有灘宜播五穀引水灌漑甚為民利又東北逕金縣北縣在蘭州東九十里黃河去縣六十里又東北逕靖逺衞北舊名靖虜屬陜西都司本漢鸇隂縣地後漢建初中趙沖追擊叛羌于鸇隂河即此衞北有韋精山黃河自金縣亂山中來至衛西南百里烏蘭關漢祖厲縣地也唐置烏蘭縣屬會州有黃河堰刺史安敬忠所築以捍河流又東北逕寧夏中衞南衞屬陜西都司黃河去衞十五里地勢稍平河流益盛衛東南一百五十里有鳴沙城西枕黃河人馬行經此沙隨路有聲故號鳴沙又東北逕靈州所北所在寧夏衞少西九十里本漢靈州富平二縣地舊志云黃河千里一曲自澆河至故昫卷縣率東北流至富平始曲而北流亦謂之河曲云折而北逕寧夏衞東南衞屬陜西都司宋為懷逺鎮李德明城此為興州以居景祐中元昊升為興慶府衞西至賀蘭山邊界六十里北至鎮逺關邊界二百里東至榆林衞界三百五十里黃河去衞四十里元和志保靜縣西南至靈州六十里本漢富平縣地賀蘭山在縣西五十三里東望雲山形勢相接迤邐向北經靈武縣又西北經保靜縣西又北逕懷逺縣西又北逕定逺城西又東北抵河其抵河之處亦名乞伏山在黄河西從首至尾有象月形南北約長五百餘里正邊城之巨防山之東河之西有平田數千頃可引水灌溉如盡収地利足以贍給軍儲也顧景范云自寧夏以上民多穿渠溉田而寧夏之利尤博葢上流勢少緩無溢決之患且泥沙未甚故引河為宜也又北逕平羅所東舊名平虜在寧夏衞東北一百二十里河去所十五里賀蘭山在所西六十里鎮逺關在所北六十里又北逕榆林衞西出塞逕廢豐州西衞本漢上郡龜兹縣地金元為米脂縣地名榆林莊明正統二年築榆林城天順七年置榆林衛治焉北至邊墻十里其外皆戰國時雲中九原地也黃河自靈州所橫城堡西折而北逕寧夏平羅入衞界廢豐州城在衞西北塞外七百里本漢朔方郡之廣牧縣後魏為懷朔鎮隋始置豐州治九原縣明初廢杜佑曰豐州西至黃河百三十里北至黄河四十里東北至黃河八十里折而東逕三受降城南元和志三受降城景雲三年朔方緫管張仁愿所置也先是朔方軍北與突厥以河為界河北岸有拂雲堆神祠突厥將入冦必先詣祠祭酹求福因牧馬料兵而後渡河時突厥默啜盡衆西擊突騎施婆葛仁愿奏請乘虛奪取漢南地於河北築三受降城首尾相應絶其南冦之路從之六旬而三城俱就以拂雲祠為中城與東西兩城相去各四百餘里遥相應接北拓三百餘里於牛頭牟那山北置烽堠一千八百所自是突厥不得度山放牧朔方無復冦掠減鎮兵數萬人顧景范云中城在廢夏州北八百里西城在廢豐州北八十里東城在廢勝州東二百里今按東城本漢定襄郡之盛樂縣後魏嘗都此唐置振武軍元和六年以韓重華為振武營田和糴水陸運使重華請募人為十五屯屯置百三十人而種百頃令各就髙為堡東起振武轉而西過雲中界極于中受降城出入河山之際六百餘里屯堡相望冦來亦不能為暴人得肆耕其中少可以罷漕輓之費朝廷從其議秋果倍収歲省度支錢千三百萬見韓愈送重華歸所治序折而南逕廢勝州東入塞其東岸則平虜衛廢勝州城在榆林衞東北四百五十里本漢雲中五原二郡地隋置勝州治榆林縣元和志云北近榆林即漢之榆林塞雲中故郡在縣東北四十里東受降城在縣東北八里榆林關在縣闕三十里東北臨河自夏州朔方縣流入又逕河濵縣十五步濶一里不通船楫即河濵關渡處名君子津杜佑曰勝州東至黃河四十里北至黃河五里西北至黃河二十里平虜衞在山西大同府西少南二百四十里明置本漢雁門郡之武州縣隋唐以後為朔州地元和志黃河朔州鄯陽縣西三百里遼自河西移置勝州于此曰東勝州其故城在今衞西北元和志唐徙東受降城于綏逺烽南即今州治也明洪武初改建左右二衞兵民皆耕河套中冦益稀少二十六年城東勝永樂初移就延綏其地遂墟今按自廢豐州東至廢勝州西黃河三面圍繞之地週數千里謂之河套周曰朔方秦曰新秦漢為朔方郡地隋唐為豐勝二州地明為榆林衛北境自其初舍受降而衛東勝已失二面之險其後又撤東勝以就延綏則外險盡失冦來莫禦天順六年元裔摩囉歡阿拉善博羅齊三部始入居河套屢為邉患隆慶中濟囊以諳逹內附亦來款塞因而羈縻之 本朝屬理藩院榆林新志曰河套之地南抵邉墻北濵黄河逺者八九百里近者亦一二百里惟黃甫川之南焦家坪及娘娘灘羊圈渡口為最近云又南逕府谷縣東其東岸則河曲縣保德州府谷在陜西葭州東少北三百四十里黃河南流逕黃甫川九里入縣界又南逕縣東去縣百步河曲在山西太原府西北五百二十八里黄河在縣西北府志云自縣東北故東勝州境轉而西南流八十里至縣西北平泉村復轉西流九十里至天橋峽又南流入保德州界偏頭闗在縣東北一百十里東接鴉角山西逼黄河其地東仰西伏因名偏頭保德在府西北五百里黃河在州西北一里迆西逕神木縣南又南逕葭州東其東岸則興縣神木在葭州東北一百二十里黃河去縣十里葭州在延安府東北五百八十里黃河去州一里興縣在太原府岢嵐州西一百五十里黃河在縣西五十里元和志嵐州合河縣黃河在縣西二里按今興縣西北五十里有合河故城舊志云山西自河曲至蒲津千五百里俱鄰陜西河最狹而于神木渡河為尤易又南逕吴堡縣東又南逕綏德州東其東岸則臨縣永寧州寧鄉縣吴堡在葭州南八十里黄河去縣一里綏德在延安府東北三百六十里黃河去州一百二十里無定河在州城東即古奢延水以潰沙急流深淺不定故名臨縣在山西汾州府西北三里黃河在縣西八十里永寧州在府西少北一百二十里寧鄉在州西南五十里黃河並在其西元和志石州平夷縣黃河西去縣一百四十五里定胡縣黃河去縣西二百步按平夷故城即今寧鄉縣治定胡當在永寧州界永寧本石州明隆慶三年更名又南逕清澗縣東又南逕延川縣東又南逕延長縣東其東岸則石樓縣永和縣大寧縣清澗在延安府東北二百里黃河去縣四十五里延長在府東少南百五十里黃河去縣三十五里元和志延州延水縣黃河在縣東八里門山縣黃河去縣三十五里按延水故城在今府東北一百十里門山故城在府東南一百八十里石樓在汾州府西少南二百六十里黄河在縣西九十里永和在山西平陽府隰州西九十里黃河在縣西六十里大寧在州西南九十五里黃河在縣西六十八里孟門山在縣西南八十里與吉州分山又南逕宜川縣東其東岸則吉州鄉寧縣宜川在延安府東南二百八十里黃河去縣八十里元和志丹州汾川縣西南至州七十里黃河在縣北七里河岸頓狹狀如槽形鄉人呼為石槽葢禹治水鑿石𨗳河之處石槽長千步濶三十步懸水奔流黿鼉魚龞所不能遊按汾州故城在今宜川縣東七十里孟門山在縣東南二十里黃河西岸山勢綿延與吉州孟門山參差相接即文城故縣西南三十六里河中之石槽也吉州在平陽府二百四十里黃河在州西六十里壺口山在州西南七十里鄉寧縣在州東南六十里黃河在縣西七十九里又南至韓城縣東北龍門山在焉其東岸則河津縣韓城在西安府同州東北二百里黃河去縣十五里龍門山在縣北五十里河津在平陽府蒲州東北二百里黄河在縣西元和志云去縣二十五里即龍門口三秦記曰河津一名龍門水陸不通魚鼈之屬莫能上江海大魚集龍門下數千不得上上則為龍故曰曝腮龍門水經注曰其魚出鞏縣鞏六每三月則上渡龍門得渡為龍否則㸃額而還此𨗳河積石至于龍門之所經也　蔡傳李復云同州韓城北有安國嶺東西四十餘里東臨大河瀕河有禹廟在山斷河出處禹鑿龍門起於唐張仁愿所築東受降城之東自北而南至此山盡兩岸石壁峭立大河盤束於山峽間千數百里至此山開岸濶豁然奔放怒氣噴風聲如萬雷余按舊說禹鑿龍門而不詳其所以鑿誦說相傳但謂因舊修闢去其齟齬以决水勢而已今詳此說則謂受降以東至于龍門皆是禹新開鑿若果如此則禹未鑿時河之故道不知卻在何處而李氏之極博不知此說又何所考也德清胡渭曰按安國傳言禹治河或鑿山或穿地以通流此亦有所本鑿山即闢龍門穿地即鑿呂梁也但不當云起自積石耳穎達復為之說曰釋水云河千里一曲一直則河從積石北行又東乃南行至龍門計應三千餘里龍門底柱鑿山也其餘平地穿地也言自龍門以下亦然則其所穿鑿更逺矣李復謂起自東受降城較安國所言為近然計東城至安國嶺亦有千四五百里如必須處處穿鑿豈人力所能及禹勞民亦不應至此而二孔之妄又無論矣總由以𨗳為施㓛遂積誤相承而不覺耳至其所謂鑿山穿地者亦只是因舊修闢非本無水道而始開之蔡氏云云則又疑所不當疑也　禹𨗳自積石為中國河其水不復行戎翟之境及三代之季雍州西北二隅每為戎翟所侵秦漢以來屢復屢失大抵河湟之外悉屬羌渾雲中五原盡歸獯鬻河行其間出且入者再唐之中葉吐蕃强盛盜有隴西州縣逺近有司不復傳宰相賈耽乃繪布隴右山南九州具載河所經受為圗曰吐蕃黃河録正元十四年上之其繫之吐蕃者葢本中國河行之地而時為吐蕃所㨿故詳著之非謂河源之在積石外者也宋世亦䧟吐蕃及西夏元乃混一㒺不賓服明仍以河州為入塞之始而天順六年元裔摩囉歡等入居河套羈縻不絶以迄於今漢雲中五原二郡之地遂不登版圖黃河之行其境者世將不知為弼成之所及而州縣舊跡置之不問矣故余解𨗳河於大積石以下黄甫川以上偹考古記敘次特詳遼史龍門山石壁對峙高數百尺望之若門徼外諸河及沙漠潦水皆於此趨海雨則俄頃水逾千仭晴則清淺可渉
17 	太平寰宇記龍門山北有河口略似龍門而不能通相傳鯀所鑿績用弗成今名錯開河
18 	又南出龍門口汾水從東來注之汾水出太原汾陽縣管涔山西南流至汾隂縣北而西注于河詳後汾水篇
19 	昔者大禹𨗳河積石踈決梁山謂斯處也即經所謂龍門矣魏土地記曰梁山北有龍門山大禹所鑿通孟津河口廣八十步巖際鐫跡遺功尚存岸上并有祠廟祠前有石碑三所二碑文字紊滅不可復識一碑是太和中立竹書紀年晉昭公元年河赤于龍門三里按竹書紀年河下尚有一水字梁惠成王四年河水赤于龍門三日京房易妖占曰河水赤下民恨
20 	河水又南右合暢谷水
21 	水自溪東南流逕夏陽縣西北東南注于河夏陽漢屬左馮翊故少梁惠文王十一年更名即今韓城縣地
22 	河水又南逕梁山原東
23 	原自朱本作自原山東南出至河晉之望也在馮翊夏陽縣之西臨于河上山崩壅河三日不流晉侯以此問伯宗即是處也春秋穀梁傳曰成五年梁山崩遏河水三日不流召伯尊伯宗伯尊同是一人聲相轉耳遇輦者不避使車右鞭之註凡車將在左御在中有力之人在右所以偹非常也輦者曰所以鞭我者其取道逺矣伯尊因問之輦者曰君親縞素率羣臣哭之斯流矣如其言而河流
24 	河水又南崌谷水注之
25 	水出縣西北梁山東南流橫溪注之水出于三累山其山層宻三成故俗以三累名山按爾雅山三成為崑丘斯山豈亦崑丘乎山下水際有二石室葢隠者之故居矣細水東流至于崌谷側谿山南有石室西面有兩石室北面有二石室皆因阿結牖連扄接闥所謂石室相距也東箱朱本作廂石上猶傳杵臼之跡庭中亦有舊宇處尚髣髴前基北坎室上有微涓石溜豐周瓢飲似是栖遊隱學之所昔子夏教西河疑即此也而無辨之溪水又東南逕夏陽縣故城北故少梁也秦惠文王十一年更從今名矣王莽之冀亭也其水東南流疑脫注字于河昔韓信之襲魏王豹也以木罌自此渡史記淮隂侯傳信乃益為疑兵陳船欲渡臨晋而伏兵從夏陽以木罌缻渡軍襲安邑魏王豹驚引兵迎信信遂虜豹
26 	河水又南右合陶渠水
27 	水北西北梁山東南流逕漢陽太守殷濟精廬尚謝云宋本作尚在此脫一在字耳吴本改作精廬南似誤炳㢲按上下文氣若作尚在則與上逕字不接作南似較勝俗謂之子夏廟河水又南逕高門南葢層阜墮缺故流東門之稱矣此句疑有譌誤又東南逕華池南池方三百六十步在夏陽城西北四里許故司馬遷碑文云高門華池在兹夏陽西城北漢陽太守殷濟精舍四里所今高門東去華池三里溪水又東南逕夏陽縣故城南服䖍曰夏陽虢邑也朱云春秋僖公二年虞師晉師滅下陽杜元凱云下陽虢邑在河東大陽縣按漢志𢎞農陜縣注故虢國在大陽馮翊夏陽縣注故少梁龍門在北則下陽夏陽自屬兩地而公羊傳下陽作夏陽故服䖍遂因之而誤也在太陽東三十里城南太陽當作大陽按漢志大陽屬河東郡武王封太伯後于此是為虞公在大河之陽故名又厯高陽宮北又東南逕司馬子長墓北墓前有廟廟前有碑永嘉四年漢陽太守殷濟瞻仰遺文大其功德遂建石室立碑樹柏何云柏𨽻釋作垣疑是植字謂樹表也太史公自敘曰遷生于龍門是其墳墟所在矣溪水東南流入河昔魏文侯與吴起浮河而下美山河之固即於此也
28 	河水又南徐水注之
29 	水出西北梁山東南流逕漢武帝登仙宮東東南流絶疆朱本作彊梁石逕劉仲城北是漢祖兄劉仲之封邑也故徐廣史記音義曰邵陽國名也卲陽當是郃陽按史記髙帝紀代王劉仲棄國亡自歸雒陽廢以為合陽侯按漢志郃陽屬馮翊師古曰音合應邵曰在郃水之陽高祖八年侯劉仲是也是也原本譌作元年其水東南逕子夏陵北東入河
30 	河水又南逕子夏石室
31 	東南北有二石室臨側河岸即子夏廟室也又南過汾隂縣西今平陽府榮河縣北有汾隂故城
32 	河水東際汾隂睢縣睢縣疑當作脽丘葢漢志無脽縣也故城在睢側漢髙帝六年封周昌為侯國魏土地記曰河東郡北八十里有汾隂城北去汾水三里城西北隅曰睢丘上有后土祠封禪書曰元鼎四年始立后土祠於汾隂睢丘是也又有萬歲宮漢宣帝神爵元年辛萬歲宮東濟大河而神魚舞水矣昔趙簡子沈欒激於此曰吾好聲色而是子致之吾好士六年不進一人是過而㸃吾善君子以為能譴矣按呂氏春秋云趙簡子沈鸞徼于河曰吾好聲色矣而鸞徼致之吾嘗好良馬善御矣而鸞徼來之今吾好士六年而鸞未嘗進一人也是長吾過而絀善也云云則欒激當作鸞徼是過而㸃吾善句亦誤
33 	河水又逕郃陽城東今西安府郃陽縣東四十里有郃陽故城周威烈王之十七年魏文侯伐秦至鄭還築汾隂郃陽即此城也故有莘邑矣為太姒之國詩云在郃之陽在渭之涘又曰纉女維莘長子維行謂此也城北有北瀵水南去二水各數里其水東逕其城內東入于河又于城南側中有瀵水東南出城注于河城南又有瀵水東流東注于河水南猶有文母廟前有碑去城一十五里水即郃水也縣取名焉故應劭曰在郃水之陽也河水又南瀵水入焉水出汾隂縣南四十里西去河三里平地開源濆泉上湧大幾如輪深則不測俗呼之為瀵魁郭璞爾雅注云河東汾隂縣有水口如車輪許濆沸湧出其深無限名之曰瀵馮翊郃陽縣復有瀵亦如之相去數里而夾河河中渚上又有一瀵瀵源皆潜相通在汾隂者人壅其流以為陂種稻呼其本出為瀵魁古人壅其流以為陂水種稻東西二百步南北一百餘步與郃陽瀵水夾河中渚上又有一瀵水皆相潜通故呂忱曰爾雅異出同流為瀵水其水西南流厯朔朱本孫云當作蒲坂西西流注于河
34 	河水又南逕陶城西元和志陶城在臨晉縣北四十里即今平陽府臨晉縣舜陶河濵皇甫士安以為定陶不在此也然陶城在蒲坂城北城即舜所都也南去厯山不逺或耕或陶所在則可何必定陶方得為陶也舜之陶也斯或一焉孟津有陶河之稱葢從此始之南對蒲津關汲冢竹書紀年魏襄王七年秦王來見于蒲坂關四月越王使公師隅來獻乘舟始㒺何云始罔似是舟名及舟三百箭五百萬犀角象齒焉按竹書紀年作越王使公師隅來獻舟三百箭五百萬及犀角象齒無乘舟始罔及五字疑是衍
35 	又南過蒲坂縣西今蒲州東南有蒲坂故城地理志曰縣故蒲也王莽更名蒲城應劭曰秦始皇東巡見有長坂故加坂也孟康曰晉文公以賂秦秦人還蒲於魏魏人喜曰蒲反矣故曰蒲反也薛瓉注漢書云秦世家以垣為蒲反然則本非蒲也皇甫謐曰舜所都也或言蒲坂或言平陽及瀵者也今城中有舜廟魏秦州刺史治太平遷都罷州置河東郡郡多流離謂之徒民民有姓劉名墮者宿擅工釀採挹河流醖成芳酎懸食同枯枝之年排於桑落之辰故酒得其名矣朱云懸食二語字有譌脫按洛陽伽藍記云河東人劉白墮善釀酒六月中以甕貯酒曝日中經旬酒味不動飲之香美朝貴千里相餉命曰鶴觴齊民要術云十月桑落初凍則収水醸者為上時春酒正月晦日収水為中時春酒然香醑之色清白若𣺫漿焉別調氛氲不與他同蘭薫麝越自成聲逸方土之貢選最佳酌矣自王公庻友牽拂相招者每云索郎有顧思同旅語索郎反語為桑落也更為籍徵之雋句中書之英談郡南有厯山也謂之厯觀舜所耕處也有舜井媯汭二水出焉南曰媯水北曰汭水迺疑是西逕厯山下上有舜廟周處風土記曰舊說舜𦵏上虞又記云耕於厯山而始寧剡二縣界上舜所耕田於山下多柞樹吴越之間名柞為櫪故曰厯山余按周處此志為不近情傳疑則可證實非矣安可假木異名附山殊稱彊引大舜即比寧懷朱云寧字誤當作寗括地志云河內郡獲嘉縣有寗城而懷縣亦屬河內又媯州懐戎縣西有舜井路史國名記云陽處父聘衞過寗一作寧則寧懷並地名矣更為失誌記之本體差實録之常經矣厯山媯汭言是則安於彼乖矣尚書所謂釐降二女于媯汭也孔安國曰居媯水之內王肅曰媯汭虞地名皇甫謐曰納二女於媯水之汭馬季長曰水所出曰汭然則汭似非水名而今見有二水異源同歸渾流西注入于河
36 	河水又南逕雷首山西
37 	山臨大河北去蒲坂三十里尚書所謂壺口雷首者俗亦謂之堯山山上有故城世又曰堯城闞駰曰蒲坂堯都按地理志曰縣有堯山有祠雷首山在南事有似而非非而是千載眇邈非所詳耳
38 	又南涑水注之
39 	水出河北縣雷首山縣北與蒲坂分山有夷齊廟闞駰十三州志曰山一名獨頭山夷齊所隠也山南有古冢陵柏蔚然攅茂丘阜俗謂之夷齊墓其水也西南流亦曰雷水穆天子傳曰壬戌天子至于雷首犬戎按傳戎下有胡字觴天子按傳子下有于字雷首之阿乃獻良馬四按傳下脫六字天子使孔牙受之于雷水之干是也昔趙盾田首山食祁彌明左傳作提彌明翳桑之下即於此也涑水又西南流注于河春秋左傳謂之涑川者也俗謂之陽安澗水
40 	又南至華隂潼關渭水從西來注之華隂縣今屬陜西西安府潼闗在華隂縣東四十里元和志云關西一里有潼水因以名闗
41 	汲都當是汲郡或是汲冡竹書紀年曰晉惠公十五年五字誤有說見後涑水篇秦穆公率師送公子重耳涉自河曲春秋左氏僖公二十四年秦伯納之及河子犯以璧授公子曰臣負羈紲從君巡于天下臣之罪多矣臣猶知之而況君乎請由此亡公子曰所不與舅氏同心者有如白水授璧於此授當作投按左傳云有如白水投其璧於河子推哭曰天開公子子犯以為功吾不忍與同位遂逃焉
42 	河水厯船司空與渭水會船司空縣名漢地理志屬京兆尹今華隂縣東北五十里有船司空故城
43 	漢書地理志曰舊京兆郡之屬縣也左丘明國語云華嶽本一山當河河水過而曲行河神巨靈手盪腳蹋開而為兩今掌足之跡仍存華巖朱箋云按巨靈事在薛綜西京賦注引古語云云非出左氏國語此殆誤記耳開山圖曰有巨靈胡者偏得神元之道能造山川出河所謂巨靈贔□首冠靈山者也張華西京賦巨靈贔□註贔□作力之貌左思吴都賦巨鰲贔負首冠靈山註贔負用力壯貌又類篇贔□鰲也一曰雌鰲為贔本草贔□大龜好負重或名𧈢𧏡今石碑下龜趺象其形常有好事之人故升華嶽而觀厥跡焉自下廟厯朱本厯下有一列字柏南行十一里東逥三里至中祠又西南出五里至南祠謂之北君祠諸欲升山者至此皆祈請焉從此南入谷七里又屆一祠謂之石養父母石龕木主存焉入疑是又南出一里至天井井裁容人穴空迂逥傾曲而上可高六丈餘山上又有微涓細水流入井中亦不甚沾人上者皆所由涉更無別路欲出井望空視明如在室窺窻也出井東南行二里峻坂斗上斗下降此坂二里許又復東上百丈崖升降皆湏攀繩挽葛而行矣南上四里路到石壁縁傍稍進逕一百餘步自此西南出六里又至一神名曰胡趨寺朱箋云神當作祠按郭縁生述征記西南出六里又至一祠名胡越寺神神像有童子之容從祠厯夹嶺裁廣三尺餘兩廂朱云按宋本廂下有懸字崖數萬仭窺不見底祀祠有感則雲與之平也朱云宋本無也字然後敢度猶湏騎嶺抽身漸以就進故世謂斯嶺為搦嶺矣度此二里便屆山頂上方七里靈泉二所一名蒲池西流注于澗一名太上泉東注澗下上宮神廟近東北隅其中塞實雜物事難詳載自上宮東北出四百五十步有屈嶺東南望巨靈手跡惟見洪崖赤壁而已都無山下上觀之分均矣朱云分均字有譌誤葢言山下上觀似有掌足之跡及至上宮而望掌足處但見洪崖赤壁而已無復分均之跡也唐文粹載王涯仙掌辨曰華嶽首峯有五崖北壑破巖而列自下逺而望之偶為掌形舊俗謂是巨靈之跡余徃觀焉誕哉此說乎河在關內南流潼激關山因謂之潼關灌水注之水出松果之上北流逕通谷世亦謂之通谷水東北注于河述征記所謂潼谷水者也或說因水以名地也河水自潼關東北流水側有長坂謂之黄巷坂傍絶澗涉此坂以升潼關所謂沂黃卷以濟潼矣卷當作巷朱引潘岳西征賦云魏黃巷以濟潼厯北出東㟓朱云按西都賦云左㨿函谷二崤之阻則此當作東崤通謂之函谷關也函谷關在今河南靈寳縣南十一里䆳岸天高空谷幽深澗道之峽車不方軌號曰天嶮故西京賦曰巖嶮周固衿帶易守所謂秦得百二并吞諸侯也朱云二語見張載劍閣銘是以王元說隗囂曰請以一丸泥東封函谷關圖王不成其弊足覇矣何云觀此則潼關函谷乃一地異名耳道元北人不應誤也郭緣生記曰漢末之亂魏武征韓遂馬超連兵此地今際河之西有曹公壘道來上下疑有誤字項本改來作東似得原上云李典營義熙十三年王師會㨿此壘西征記曰㳂路逶迤入函道六里舊城城周百餘歩北臨大河南對高山姚氏置關以守峽宋武王入長安檀道濟王鎮惡或㨿山為營或平城結壘十六國春秋作或平地結壘為大小七營十六國春秋作七十營濵帶河險姚氏亦保㨿山原阜之上按十六國春秋作泓亦保㨿山原陵阜之上各設營壘則此句原下當有陵字尚傳故迹矣按宋書武帝紀晉安帝義熙十三年正月公以舟師進討姚泓二月冠軍將軍檀道濟等次潼關三月庚辰大軍渡河索虜步騎十萬營㨿河津公命諸軍濟河擊破之公至洛陽七月至陜城龍驤將軍王鎮惡伐木為舟自河浮渭八月扶風太守沈田子大破姚泓扵藍田王鎮惡尅長安生擒泓公至長安執送姚泓斬于建康市與此正同則此之宋武王當作宋公或王字疑衍竟作宋武或王字當是帝字方妥關之直北隔河有層阜巍然獨秀孤峙河陽世謂之風陵戴延之之所謂風塠者也朱箋太平御覽引戴延之西征記云伏羲女媧風姓也此當是女媧之墓九域志云女媧墓在今潼關口河灘上屹然介河有本數株雖暴漲不漂沒也寰宇記云河東縣三里風陵是女媧之墓南則河濵姚氏之營與晉對岸
44 	禹貢錐指曰以今輿地言之河自韓城縣龍門山南流與汾水合縣志云河自龍門而南距郃陽不百里河壖多客土遇潦輒潰又南逕郃陽縣東其東岸則榮河縣臨晉縣郃陽在陜西同州東北一百十里黃河去縣四十里榮河在山西蒲州東北一百二十里黃河舊在縣西五里明時漸徙而東正德二年遂至城下今去縣僅七十歩臨晋在州東北七十里黄河在縣西三十里又南逕朝邑縣東又南至華隂縣東北與渭水合其東岸則蒲州朝邑在同州東三十里黃河去縣二十八里有臨晉關華隂在華州東七十里黃河去縣九十里蒲州在平陽府西南四百五十里黃河舊在州西蒲津門外明萬厯八年河決東齧城闉甃石岸以障之今漸徙而西去城十餘里有蒲津關與臨晉關夾河相對又南逕雷首山西至潼關衛北衛在陜西都司東明析華隂地置西至華隂縣界一里黃河在衛北一里潼關故城在衛東南四里左傳所謂桃林之塞元和志云自靈寳縣以西至潼關皆是折而東是為河曲春秋文公十二年秦晉戰于河曲即此地也此河水南至華隂之所經所稱龍門西河者也河水又東北玉澗水注之
45 	水南出玉溪北流逕皇天原西周固記開山東首上平博方可里餘三面壁立高千許仭漢世祭天於其上名之為皇天原上有漢武帝思子臺又北逕閿鄉城西郡國志曰𢎞農胡氏有閿鄉世謂之閿鄉水也按後漢郡國志𢎞農郡湖縣有閿鄉則此云胡氏譌當作湖縣為是魏尚書僕射閿鄉侯河東衛伯儒之故邑魏志云衛覬字伯儒文帝時官尚書封陽吉亭侯明帝即位進封閿鄉侯三百戶閿音聞其水北流注于河
46 	河水又東逕閿鄉侯河孫云當作城南東與全鳩澗水合水出南山北逕皇天原東述征記曰全節地名也朱箋圗經曰全節即漢書全鳩里戾太子死處在閿鄉縣東十里鳩澗西其西名桃原古之桃林周武王克殷休牛之地矣西征賦曰咸徴名於桃園者也晉太康地記曰桃林在閿鄉南谷中其水入北河孫云當是河北葢謂河北縣也注于河
47 	又東過河北縣南
48 	縣與湖縣分河蓼水出襄山蓼谷西南流於河河北今山西平陽府芮城縣湖縣今河南河南府閿鄉縣
49 	河水又東永樂澗水注之水北出於薄山南流逕河北縣故城西故魏國也今芮城縣北有河北故城薄山在縣北一十五里晉獻公滅魏以封畢萬卜偃曰魏大名也萬後其昌乎後乃縣之在河之北故曰河北縣也今城南西二面竝去大河可二十餘里北去首山一十許里處河山之間土地迫隘故魏風著十畆之詩也城內有龍泉南流出城又南斷而不流永樂溪水又南入于河余按中經即渠豬之水也太史公封禪書稱華山以西名山七薄山有疑衍其一焉薄山即襄何校改衰下同山也徐廣曰蒲坂縣有襄山山海經曰蒲山之首曰甘桑之山共水出焉按山海經作甘棗之山括地志云蒲州河東縣雷首山一名中條山一名厯山亦名首陽山亦名蒲山一名襄山亦名甘棗山亦名豬山括地志又云薄山一名衰山正義曰色眉反一名寸棘一名渠山一名雷首一名獨頭一名首陽一名吴山一名條山在陜州芮縣城北十里此山西起雷山東至東吴坂凢十名以州縣分之多在蒲州而西流注于河東則渠豬之山渠豬之水出焉而南流注于河如準封禪書二水無西南流河之理今診蓼水川流所趣與共水相扶永樂溪水𨗳源注于河又與渠豬勢合蒲山統自項本作目總稱亦與襄山不殊故揚雄河東賦曰河靈玃踢掌華蹈襄漢書揚雄傳作河靈矍踢爪華蹈衰蘇靈曰河靈巨靈也華華山也衰衰山也掌㨿之足蹈之也踢音試郎反服䖍曰踢音石㚟反師古曰矍踢驚動之貌矍音钁踢二音並通𤓰古掌字又史記封禪書薄山者襄山也徐廣曰蒲阪縣有襄山或字誤則襄與衰原可通用注云襄山在潼關北十餘里以是推之知襄山在蒲阪蓼水即渠豬之水也
50 	河水自河北城南東逕芮城
51 	二城之中有叚干木冢干木晉之賢人也魏文侯過其門軾其廬所謂德尊萬古芳越來今矣汲冢竹書紀年曰晉武公元年尚一軍芮人乗京荀人董伯皆叛匪直大荔故芮也此亦有焉紀年又云晉武公七年芮伯萬之母芮姜逐萬萬出奔魏八年周師虢師圖魏今紀年作王師秦師圍魏取芮伯萬而東之九年戎人逆芮伯萬于郟今紀年作郊斯城亦或伯萬之故畫也朱云畫字誤疑是疆字譚元春云畫即界域之意恐非誤壞按今芮城縣北有河北故城唐貞觀十一年河溢 陜州河北縣即此
52 	河水又會槃澗明統志云槃澗水在陜州廢湖城西二十五里源出泰山北流入于河水出湖縣夸父山北逕漢武帝思子宮歸來望子臺東又北流入于河夸父山在今閿鄉縣東南二十五里
53 	河水又東逕湖縣故城北湖縣故城在今閿鄉縣東四十里昔范叔入關遇穰侯於此矣湖水出桃林塞之夸父山廣員三百仭武王伐紂天下既定王及嶽濵朱云當作王巡嶽瀆周頌時邁所謂及河喬嶽是也放馬華陽散牛桃林即此處也其中多野馬造父於此得驊騮緑耳盜驪之乗以獻周穆王使之馭以見西王母湖水又北逕湖縣東而北流入于河魏土地記曰𢎞農湖縣有軒轅黃帝登仙處黄帝採首山之銅鑄鼎於荊山之下有龍垂胡于鼎黃帝登龍從龍者七十人遂昇於天故名其地為鼎湖荊山在馮翊首山在蒲阪與湖縣相連晉書地道記太康記並言胡縣也漢武帝改作湖俗云黃帝自此乗龍上天也地理志曰京兆湖縣有周天子祠二所故曰湖不言黃帝升龍也山海經曰西九十里曰夸父之山其木多㯶柟多竹箭其陽多玉其隂多鐵其北有林焉名曰桃林其中多馬湖水出焉北流注于河故三秦記曰桃林塞在長安東四百里若有軍馬經過好行則牧華山休息林下惡行則決河漫延人馬不得過矣
54 	河水又東合柏谷水
55 	水出𢎞農縣兩石隄山山下有石隄祠銘云魏甘露四年散騎常侍征南將軍豫州刺史領𢎞農太守南平公之所經建也其水北流逕其亭下晉公子重耳出亡及柏谷卜適齊楚狐偃曰不如之翟漢武帝嘗微行此亭見饋亭長妻故潘岳西征賦曰長徴客於柏谷今西征賦作長傲賔於柏谷妻覩貎而獻餐謂此亭也谷水又北流入於河
56 	河水又東右合門水按門水在今河南府靈寳縣西南門水即洛水之枝流者也洛水自上洛縣東北於拒城之西北分為二水枝渠東北出為門水也門水又東北厯陽華之山即華陽山海經所謂陽華之山門水出焉者也又東北厯峽謂之鴻關水東有城即關亭也水西有堡謂之鴻關島世亦謂之劉項裂城處非也余按上洛有鴻臚圍池是水津渠㳂注故謂斯川為鴻臚澗鴻關之名乃起是矣門水又東北厯邑川燭水注之左水出於陽華之陽東北流逕盛牆亭西東北流與右水合右水出陽華之隂東北流逕盛牆亭東北與左水合即山海經所謂緒茹之水出於陽華之隂東北流注于門水者也按山海經陽華之山□姑之水出于其隂而東流注于門水□音藉則緒茹當作□姑又東北燭水注之水有二源左水出於衡嶺世謂之石城山其水東北流逕石城西東北合右水右水出石城山東北逕石城東東北入左水地理志曰燭水出衡嶺下谷開山圖曰衡山在函谷山西南是水亂流東注于緒茹亦當作□姑之水二水悉得通稱矣厯澗東北出謂之開方口水側有阜名之方伯堆之字疑衍宋奮武將軍魯方平建武將軍薛安都等與建威將軍栁元景北入軍次方伯堆者也堆上有城即方伯所築也朱箋宋書栁元景傳元嘉二十七年大舉北討遣奮武將軍魯方平建武將軍薛安都略陽太守龎法起入盧氏加元景建威將軍總綂羣帥法起等度鐵嶺山次開方口元景以軍食不足難可曠日持乆乃束馬懸車引軍上百丈崖由溫谷以入盧氏法起諸軍進次方伯阜去𢎞農城五里元景引軍度熊耳山安都頓軍𢎞農法起進㨿潼關又東北逕入川城南謝云宋本作逕邑川城南即漢封竇門之故邑川受其名亦曰竇門城在函谷關南七里又東北田渠川水注之出衡山之白石谷東北流逕故丘亭東是薛安都軍所從城也其水又逕鹿蹄山西山石之上有鹿蹄自然成者非人功所刊鹿蹄山在今河南宜陽縣厯田渠川謂之田渠水西北流注于燭水燭水又北入門水水之左右即函谷山也門水又北逕𢎞農縣故城東城即故函谷關校尉舊治處也終軍棄繻於此漢書終軍傳初軍從濟南當詣博士歩入關關吏予軍繻軍問以此何為吏曰為復傳還當以合符軍曰大丈夫西游終不復傳還棄繻而去注曰繻音湏繻符也書帛裂而分之若券契矣復返也謂返時出關更以為傳也燕丹孟嘗亦義動鷄鳴於其下義字疑誤燕丹子曰丹去秦夜到關關門未開丹為鷄鳴衆鷄皆鳴遂得逃歸與孟嘗君事相類可謂深心有感志誠難奪矣昔老子西入關尹喜望氣於此也故趙至與嵇茂齊書曰李叟入秦及關而嘆亦言與嵇叔夜書及關尹望氣之所異說紛綸並未知所定矣漢武帝元鼎四年徙關於新安縣漢書武帝本紀元鼎三年冬徙函谷關於新安此云四年誤以故關為𢎞農縣𢎞農郡治王莽改為右隊劉桓公為郡虎相隨渡河光武聞而善之後漢書儒林傳劉昆字桓公光武時為𢎞農太守先是崤澠驛道多虎災行旅不通昆為政三年仁化大行虎皆負子渡河帝聞而異之後徵為光祿勲詔問昆曰前在江陵返風滅火後守𢎞農虎北渡河行何德政而致是事昆對曰偶然耳左右皆笑其質訥帝曰此乃長者之言也其水側城北流而注于河河水於此有洹津之名朱云詳下文當作浢津說者咸引漢武微行柏谷遇辱竇門又感其妻深識之饋既返玉階厚賞賚焉賜以河津令其鬻渡今竇津者也故潘岳西征賦酬匹婦其已泰胡厥夫之謬官文選注云漢武帝為微行嘗至柏谷夜宿逆旅翁惡少年十餘人皆持弓矢刀劍令主人嫗出遇客婦謂其翁曰吾觀此丈夫非常人也且有偹不可圖也天寒嫗酌酒多與其夫夫醉嫗自縛其夫諸少年皆走嫗出謝客殺鷄作食平旦上去還宮乃召逆旅夫妻見之賜嫗金千斤擢其夫為羽林郎言酬其婦已過又官其夫則謬矣故曰謬官袁豹之徒並以為然余按河之南岸夾側水瀆有測一作澗或作津謂之浢津河北縣有浢水浢津其水南入於河河水故有浢津之名不從門始葢事類名同故作者是之竹書穆天子傳曰天子自窴軨乃次于浢水之陽丁亥入于南鄭考其㳂厯所鍾路直斯津以是推之知非因門矣俗或謂之偃鄉澗水也河水又在朱本作有左右一水其水三源䟽引俱𨗳薄山南流會成一川其三水之內世謂之閑原言虞芮所爭之田所未詳矣又南注于河河水右會水注之水出南山北逕曹陽亭西陳涉遣周章入秦少府章邯斬之于此魏氏以為好陽晉書地道記曰亭在𢎞農縣東十三里其水西北流入於河河水又東菑水注之明一統志菑水在靈寳縣東十里水出常丞按山海經當作烝下同之山西北逕曲沃城南又屈逕其城西西北入河諸注述者咸言曲沃在北此非也魏司徒崔浩以為曲沃地名也余按春秋文公十三年晉侯使詹嘉守桃林之塞處此以偹秦時以曲沃之官守之故曲沃之名遂為積古之傳矣河水又東得七里澗澗在陜西在陜縣之西今為陜州水為石橋溝在州西南七里七里故因名焉谷水自南山通河亦謂之曹陽坑是以潘岳西征賦曰行於漫瀆之口憇於曹陽之墟桓豹崔浩亦不非其地矣余按漢書昔獻帝東遷逼以冦難李傕郭汜追戰于𢎞農澗天子遂露次曹陽楊奉董承外與傕和內引白波帥李樂等破傕乗輿於是得進復來戰奉等大敗兵相連綴四十餘里方得達陜以是推之似非曹陽然以山海經求之菑曹字相類是或有曹陽之名也元和志曹陽墟俗名七里澗在陜縣西南七里黃河自靈寳界流入後漢獻帝東歸至陜議者欲天子浮河東下太尉楊彪曰從此以東有三十六灘非萬乗所當從也乃止河水東合譙譙水𨗳源常丞之山明一統志譙水在陜州城南三里湧出入河俗呼為三里澗俗謂之于山葢先後之異名也山在陜城南八十里其川流也二源䨇𨗳同注一壑而西北流注于河
57 	又東過陜縣北
58 	橐水出橐山西北流明一統志橐水在陜州城南一名永定澗水漫流故又名漫澗又有于水出南山北合逕崖峽北流與于山之水會出于山東谷兩川合注于崖水又東北注橐水北流出谷謂之漫澗矣與安陽溪水合水出石崤南西逕安陽城南漢武帝封上官桀為侯國也潘岳所謂我徂安陽也秦縣漢省入蕩隂晉始置安陽縣今為河南彰德府治東合漫澗水北有逆旅亭謂之漫口客舍也
59 	又西逕陜縣故城南
60 	又合一水謂之瀆谷水南出近溪北流至橐其水又西北逕陜城西西北入于河河北對茅城故茅亭茅戎邑也公羊曰晉敗之大陽者也津亦取名焉春秋文公三年秦伯伐晉自茅津濟封崤尸而還是也東則咸陽澗水注之水出北虞山南至陜津注河河南即陜城也昔周召分伯以此城為東西之別東城即虢邑之上陽也虢仲之所都為南虢三虢此其一焉其大城中有小城故焦國也武王以封神農之後于此王莽更名黃眉矣今河南府陜州治即陜縣故城古焦國也虢山在州西北三里戴延之云城南倚山原北臨黃河懸水百餘仭臨之者咸悚惕焉西北帶河水湧起方數十丈有物居水中父老云銅翁仲所投處又云石虎載經終此沉沒二物並存水所以湧所未詳也或云翁仲頭髻常出水之漲減恒與水齊晉軍當至髻不復出今惟見水異耳嗟嗟有聲聲聞數里按秦始皇二十一按史記當是六年年長狄十二見於臨洮長五丈餘以為善祥鑄金人十二以象之各重二十四萬斤坐之宮門之前謂之金狄皆銘其胸云皇帝二十六年初并天下以為郡縣正法律同度量大人來見臨洮身長五丈足六尺李斯書也故衛恒敘篆曰秦之李斯號為工篆諸山及銅人銘皆斯書也漢自阿房徙之未央疑漏宮字前俗謂之翁仲矣地皇二年王莽夢銅人泣惡之念銅人銘有皇帝初兼天下文使尚方工鐫滅所夢銅人膺文後董卓毀其九為錢其在者三魏明帝欲徙之洛陽重不可勝至霸水停之漢晉春秋曰或言金狄泣故留之石虎取置鄴宮苻堅又徙之長安毀二為錢其一未至而苻堅亂百姓推置陜北河中於是金狄滅除以為鴻河巨瀆故應不為細梗躓湍流長津碩浪無宜以微物屯流斯水之所以濤波者葢史記所云魏文侯二十六年虢山崩壅河所致耳獻帝東遷自夕潜渡墜坑爭舟舟指可掬亦是處矣
61 	又東過大陽縣南
62 	交澗水出吴山東南流入河河水又東路澗水亦吴山東逕大陽城西西南流注水入于河此條疑有脫誤河水又東逕大陽縣故城南
63 	竹書紀年曰晉獻公十有九年獻公會虞師伐虢滅下陽虢公醜奔衛獻公命瑕父呂甥邑於虢都地理志曰北虢也有天子廟王莽更名勤田應劭地理風俗記城南大河之陽也
64 	河水又東沙澗水注之
65 	北出虞山東南逕傅巖厯傅說隱室前俗名之為聖人窟孔安國傳傅說隱於虞虢之間即此處也傅巖東北十餘里即巔軨坂也春秋左傳所謂入自巔軨者也有東西絶澗左右幽空窮深地壑中則築以成道指南北之路謂之為軨橋也傅說傭隱止息於此高宗求夢得之是矣橋之東北有虞原上道東有虞城堯妻舜以嬪於虞者也周武王以封太伯弟虞仲於此是為虞公太原地記所謂北虞也城東有山世謂之五家冢冢上有虞公廟春秋穀梁傳曰晉獻公將伐虢荀息曰君何不以屈產之乗垂棘之璧假道於虞公曰此晉國之寳也曰是取中府置外府也公從之及取虢滅虞乃牽馬操璧璧則猶故馬齒長矣即宮之奇所以謂虞虢其猶輔車相依脣亡則齒寒虢亡虞亦亡矣其城北對長坂二十許里謂之虞坂戴延之曰自上及下七山相重戰國策曰昔騏驥駕鹽車上於虞坂遷延負轅而不能進此葢其困處也橋水水字疑衍東北山溪中有小水西南流沙澗亂流逕太疑當作大陽城東河北郡治也澗水南流逕注于河河水又東右左一本左下尚有右字上右字疑是衍文當是左右合積石土柱二溪並北發大陽之山南流入於河是山也亦通謂之薄山矣故穆天子傳曰天子自盬按山海經注云盬鹽池今在河東解縣盬音古己丑南登于薄窴軨之隥乃宿于虞是也又東過砥柱間
66 	砥柱山名也昔禹治洪水山陵當水者鑿之故破山以通河河水分流包山而過山見水中若柱然故曰砥柱也三穿既决水流踈分指狀表目亦謂之三門矣山在虢城東北太陽城東也太當是大元和志云砥柱山俗名三門山在硤石縣東北五十里黄河中硤石即陜縣地搜神記稱齊景公渡于江沈之河黿銜左驂沒之衆皆惕古冶子於是㧞劍從之邪行五里逆行三里至于砥之下乃黿也左手持黿頭右手挾左驂鷰躍鵠踴而出仰天大呼水為逆流三百歩觀者以為河伯也亦或作江沅字者也若因地而為名則宜在蜀及長沙按春秋此二土並景公之所不至古冶子亦無因而騁其勇矣劉向敘晏子春秋稱古冶子曰吾嘗濟于河黿銜左驂以入砥柱之流當是時也從而殺之視之乃黿也不言江沅矣又考史遷記云景公十二年公見晉平公十八年復見晉昭公旌軒所指路直斯津從黿砥柱事或在兹又云觀者以為河伯賢於江沅之證河伯本非江神又可知也
67 	河之右則崤水注之崤水在今河南府永寧縣北六十里出河南盤崤山西北流水上有梁俗謂之鴨橋也厯澗水東北流與石崤水合水出石崤山山有二陵南陵夏后臯之墓也左傳云臯墓在殽南陵而明統志河南府永寧縣崤山有孔甲陵葢誤以帝臯為孔甲也北陵文王所避風雨也秦將襲鄭蹇叔致諫而公辭焉蹇叔哭子曰吾見其出不見其入晉人禦師必于殽矣余収爾骨焉孟明果覆秦師於此崤水又北左右合西水亂流注于河
68 	河水又東千崤之水注焉
69 	水南𨗳于千崤之山其水北流纒絡二道漢建安中曹公西討巴漢惡南路之險故更開北道自後行旅率多從之今山側附路有石銘云晉太康三年𢎞農太守梁抑元和志引此作梁栁按元晏春秋云梁栁是皇甫士安從姑之子也官城陽太守修復舊道太崤以東西崤以西明非一崤也西有二石又南五六十步臨溪有恬漠先生翼神碑葢隱斯山也其水北流注于河河水翼岸夾山巍峯岐舉羣山疊秀重嶺干霄鄭元按禹貢錐指引此作鄭元云地說河水東流貫砥柱觸閼流今世所謂砥柱者葢乃閼流也砥柱當在西河未詳也余按鄭元所說非自當作是西河當無山以礙胡引此作擬之之自砥柱以下五戸以上其間一百二十里河水竦石桀出勢連襄陸葢亦禹鑿以通河疑此閼流也其山雖闢尚梗湍流激石雲洄澴波怒溢合有一十九灘水流迅急勢同三峽破害舟船自古所患漢鴻嘉四年楊焉言從河上下患砥柱隘可鐫廣之上乃令焉鐫之裁沒水中不能復去而令水益湍怒害甚平日魏景初二年二月帝遣都督沙丘部監運諫議大夫冦兹帥衆五千人歲常修治平河岨晉泰始三年正月武帝遣監運太中大夫趙國都匠中郎將河東藥疑是樂世帥衆五千餘人修治河灘事見五戶祠銘雖世代加功水流漰渀濤波尚屯及其商舟是次鮮不踟蹰難濟故有衆峽諸灘之言五戶灘名也有神祠通謂之五戶將軍亦不知所以也
70 	宋林之奇云河自西華隂遂折而東流以至底柱亦謂之三門山山在虢城東北大陽城東也案道元謂砥柱是禹之所鑿其說是也至謂破山以通河此則過論河之至砥柱葢舊有可通之道禹嫌其狹於是䟽而廣之故有三門非是先鑿砥柱山以為三門然後𨗳河而過之也漢鴻嘉中楊焉上言砥柱狹隘可鐫廣之夫禹之治水未嘗不為萬世之慮使砥柱尚有可鐫之理則禹鐫之矣禹所不能鐫而焉欲鐫之何其不思之甚也葢河自龍門至於華隂東折以及砥柱夾於兩山之間其勢最為狹隘故古語云龍門之下河水駛于竹箭惟其為高山所束其勢不得不盤還則其漂悍湍激覆溺舟船是乃萬世之患也豈人力之所能勝哉酈元謂水流峻急勢同三峽破壞舟船自古所患此說是也頃歲建劒大興工役鑿治衆灘其費不貲某嘗詢於舟人云灘患不減于昔日以是知天地山川之險葢有出於勢之自然者未易以人力爭也砥柱舟船之患雖禹無如之何而況於楊焉軰乎
71 	鄭曉古言云河不能决于砥柱之上者河由兩山中行也出砥柱則平原廣野又并受闗東諸山之水水流益多水勢益大地形益卑水勢益急虞夏以前皆都在底柱之上商初都亳亦在諸山中書所謂適於山降凶德是也以後就水利反受其害以故殷數遷都至周之衰井田漸廢侯國爭水利者築隄以包沃饒之利避水患者亦築隄以鄰國為壑隄日多水日束日失其性而致怒決溢之害不小然决而南奪淮而行害郡邑為少決而北則無復九河故道原野被害逺矣　以今輿地言之河自潼關衛北折而東逕閿鄉縣北又東逕靈寳縣北其北岸則芮城縣閿鄉在河南陜州西少北一百三十里黃河南去縣七里靈寳在州西六十里黃河南去縣十里芮城在山西觧州西南七十里黃河在縣南二十里芮伯萬之故疆也葢芮城與閿鄉分河俱在河之北岸薄山在縣北十五里又東逕陜州北其北岸則平陸縣又東過砥柱陜州在河南府西三百里平陸在觧州東南九十里底柱在黄河中西去陜州四十里西北去平陸五十里此河水東至砥柱之所經也　唐趙冬曦三門賦序曰砥柱山之六峰者皆生河之中流葢夏后之所開鑿其最北有兩柱相對距崖而立即所謂三門也次於其南有孤峰揭起峰頂平濶夏禹之廟在焉西有孤石數丈圎如削成復次其南有三峰東曰金門中曰三堆西曰天柱河水從黄老神前東流湍激蹙於蝦石折流而南潄于三門苞于廟山乃分為四流淙於三峰之下抵以曲隈會流東注加以兩崖夾水盤紆激射天下罕比　明都穆曰砥柱在陜州東五十里黃河之中循河至三門集津三門者中曰神門南曰鬼門北曰人門水行其間聲激如雷而鬼門尤為險惡舟筏一入鮮有得脫三門之廣約二十丈其東百五十歩即砥柱崇約三丈周數丈蔡氏書傳以三門為砥柱州志亦謂砥柱即三門山皆未嘗親履其地故謬誤若此德清胡渭曰按此說與趙賦小異要之諸峰在當時總為一巨石禹析之以通河三門亦砥柱也後人強生分別耳
72 	又東過平隂縣北又東至鄧清水從西北來注之清水出清㢘山之西嶺世亦謂清營山其水東南流出峽峽左有城葢古關防也清水厯其南東流逕臯落城北服䖍曰赤翟之都也世謂之倚毫當是亳城葢讀聲近傳因失實也春秋左傳所謂晉侯原本譌僕使太子申生伐東山臯落氏者也與倚亳川水合水出北山礦谷東南流注于清　清水又東逕清㢘城南又東南流又會南溪溪水出南山而東注清水又東合棗澗水水出左人嶺下南流俗謂之扶蘇水又南厯奸苗北馬頭山亦白水原西南逕垣縣故城北史記魏武侯二年城安邑至垣即是縣也其水西南入清水色白濁初會清流流注朱箋宋本無流注二字乃有元素之異也清水又東南逕陽壺城東即垣縣之壺城東即垣縣之壺丘亭晉遷宋五大夫所居也清水又東南流注於河今垣曲縣西有垣縣故城
73 	河水又東與教水合
74 	出垣縣北教山南逕輔山高三十許里上有泉不測其深山頂周員五六里少草木山海經曰孟門東南有平山水出于其上水上漏平字潛于其下又是王屋之次疑即平山也其水南流厯鼔鍾上峽懸洪五丈飛注流壑夾岸深高壁立直上經崖秀舉百有餘丈峯次青松巖懸赬石於中厯落有翠柏生焉丹青綺分望若圖繡矣水廣一十許步南流厯鼔鍾川分為二澗一澗西北出一百六十許里山岫逥阻纔通馬步今聞喜縣東北谷口猶有乾河里故溝存焉今無復有水按山海經王屋山東北三百里曰教山教水出焉是水冬乾而夏流實惟乾河注云今河東聞喜縣東北有乾河里但有故溝處無復水即是也一水厯治官西世人謂之鼔鍾城城之左右猶有遺銅及銅錢也城西阜下有大泉西流注澗與教水合伏入石下南至下峽山海經曰鼔鍾之山帝臺之所以觴百神即是山也其水重源䨇發南至西馬頭山東載謝云疑作截坡下又伏流南十餘里復出又謂伏流水南入于河山海經曰教山教水出焉又南流注于河今山海經作西流是水冬乾夏流實惟乾河也今世人猶謂之為乾澗矣
75 	河水又與畛水合
76 	水出新安縣青要山新安縣今屬河南府青要山在縣西北二十里今謂之彊山山海經曰青要之山畛水朱本有出焉二字北流注于河即是水也河水又東正囬之水入焉水出騩山疆當是彊下同山東阜也東流俗謂之疆川水與石等𤓰川合出西北石澗中東南流注于彊水彊水又東逕彊冶原本譌作疆治從朱本改正鐵官東東北流注于河
77 	河水又東合庸庸之水按山海經作滽滽
78 	水出河南垣縣宜蘇山俗謂之長泉水山海經曰水多黃貝伊洛門也其水北流分為二水一水北入河一水又東北流注于河
79 	河水又東逕平隂縣北
80 	地理風俗記曰河南平隂縣故晉隂地隂戎之所居又曰在平城之南故曰平隂也三老董公說高祖處陸機所謂皤皤董叟謨我平隂者也見漢高祖功臣頌魏文帝改曰江隂矣今河南府孟津縣有平隂縣故城
81 	河水西會清水一作右㑹
82 	水出垣縣王屋西山濝溪夾山東南流逕故城東即濝關也漢光武建武二年遣司空王梁北守濝關天井關擊赤眉別校皆降之獻帝自陜北渡安邑東出濝關即是關也濝水西屈逕關城南厯軹關南逕苗亭西亭故周之苗邑也又東流注于河經書清水井也此句有錯誤朱云宋本作非也是乃濝水耳
83 	水經注集釋訂訛卷四
8.卷五
1 	欽定四庫全書
2 	水經注集釋訂訛卷五
3 	歸安沈炳巽撰
4 	河水五漯水
5 	河水又東過平隂縣北湛水従北來注之河水又東逕河陽縣故城南湛水篇云湛水出河內軹縣西北山東南流當平隂懸之東北南入扵河今懷慶府濟源縣西南有湛水
6 	春秋經書天王狩于河陽壬申公朝于王所晉侯執衛侯而歸于京師春秋左𫝊僖公二十八年冬㑹于溫執衛侯是㑹也晉侯召襄王以諸侯見且使王狩仲尼曰以臣召君不可以訓故書曰天王狩于河陽言非其狩地服䖍賈逵曰河陽溫也班固漢書地理志司馬彪袁崧郡國志晉太康地道記十三州志河陽別縣非溫邑也漢髙帝六年封陳絹按漢書功臣表作涓為侯國王莽之河亭也十三州志曰治河上河孟津河也郭縁生述征記曰踐土今治坂城是名異春秋焉非今河北見者河陽城故縣也在治坂西北葢晉之溫地故羣儒有溫之論矣魏土地記曰治坂城舊名漢祖渡城險固南臨孟津河洛陽西北四十二里故鄧鄉矣今懷慶府孟縣西南三十里有河陽故城相𫝊潘安仁種花滿縣今其地皆斥鹵矣河水又臨平亭北
7 	帝王世紀曰光武𦵏臨平亭南西望平隂者也禹貢錐指注曰後漢明帝紀原陵注云臨平亭南去洛陽十五里今按明帝紀中無此注
8 	河水又東逕洛陽縣北洛陽故城漢河南郡治在今洛陽縣東北二十里河之南岸有一碑北面題云洛陽北界水二渚分為之也上舊有河平侯祠祠前有碑今不知所在郭頒世語曰晉文王之世晉文王疑有誤大魚見孟津長數百步髙五丈頭在南岸尾在中渚河平侯祠即斯祠也河水又東逕平縣故城北漢河南郡有平縣即今孟津縣西北小平城也杜佑曰在鞏縣西北有津曰小平津
9 	漢武帝元朔三年封濟北真王子劉遂為侯國漢書王子侯表平侯遂者濟北式王子史記建元以來年表作濟北貞王子史記表注索隠曰自陪安侯不害已下十一人是濟北貞王子漢書自安陽侯以下八人是濟北式王子同是元朔三年十月封恐因此誤也王莽之所謂治平矣俗謂之小平也有髙祖講武塲河北側岸有二城相對置北中郎府徙諸從𨽻府戶并羽林虎賁領隊防之朱引鄭樵通志云四中郎將並後漢置江左彌重或領刺史或持節為之銀印青綬服同將軍後魏靈太后時任城王澄奏宜以東中郎帶滎陽郡南中郎帶魯陽郡西中郎帶𢎞農郡北中郎帶河南郡選一品二品親賢居之配以強兵則深根固本之計也河水南對首陽山春秋所謂首戴原本作戴首也夷齊之歌所矣曰登彼西山謝云宋本作夷齊之歌所以曰登彼西山矣上有夷齊之廟前有二碑並是後漢河南尹廣陵陳導洛陽令徐循與處士平何氏増原字従𨽻釋蘓騰南陽何進等立事見其碑又有周公廟魏氏起元武舘扵芒垂張景陽元武館賦所謂髙樓特起竦跱岧嶤直亭亭以孤立延千里之清飈者也晉張協𤣥武館賦尋厥先之攸基實張氏之舊墟何魏后之周覽遂築館而起廬既號元武是曰石樓於是髙樓特起竦峙岧嶤飛甍四注上槩浮霄直亭亭以孤立迎千里之清飈延賦作迎朝廷又置氷室扵斯阜室內有氷井春秋左𫝊曰日在北陸而藏氷常以十二月採氷于河津之隘峽石之阿北隂之中即邠詩二之日鑿氷沖沖矣而內于氷室所謂納于凌隂者也河南有鉤陳壘世𫝊武王伐紂八百諸侯所㑹處尚書所謂不期同時也紫㣲有鈎陳之宿主鬭訟兵陣故遁甲攻取之法以所攻神與鈎陳并氣下制所臨之辰則袟疑誤禽敵是以壘資其名矣河水水一作于一作至斯有盟津之目論衡曰武王伐紂升舟陽侯波起疾風逆流武王操黃鉞而麾之風波畢除中流白魚入扵舟燌以告天與八百諸侯咸同此盟尚書所謂不謀同辭也故曰孟津亦曰盟津尚書所謂東至于孟津者也又曰冨平津晉陽秋曰杜預造河橋于冨平津何氏云元凱以大父死于此故竭思以成之所謂造舟為梁者也又謂之曰陶河魏尚書僕射杜畿以帝將許朱引魏志作帝幸許都試樓船覆于陶河謂此也魏志杜畿𫝊帝征吳以畿為尚書僕射統畱事其後帝幸許昌畿復居守受詔作御樓船扵陶河試船遇風沒昔禹治洪水觀于河見白面長人魚身出曰吾河精也授禹河圖而還于淵及子朝簒位與敬王戰乃取周之寳玉沈河以祈福後二日津人得之扵河上將賣之則變而為石及敬王位定得玉者獻之復為玉也
10 	禹貢錐指曰以今輿地言之河水自陜州又東逕澠池縣北其北岸則垣曲縣澠池在河南河南府西少北一百六十里垣曲在山西絳州西南二百十里黃河在縣南五里俱澠池分水又東逕新安縣北又東逕洛陽縣北又東逕孟津縣北新安在河南府西北七十里黃河去縣七十里洛陽河南府治黃河去縣二十里繞北邙山之麓孟津縣在府東北五十里黄河去縣五里有陶渚其西有硤石馬渚髙渚委粟津皆大河津濟處縣北十五里有羅家灘又西為楊家灘柳灘杏灘及耕子馬墳二灘皆在大河之中其北則濟源縣孟縣濟源在懷慶府西七十里黃河在縣南七十里與新安洛陽分水孟縣在府少西五十五里黃河在縣南二十里南對小平津廣二里有南城北城中潬城河陽三城記曰北城南臨大河長橋架水南城三面臨河屹立水濱中潬表裏二城南北相望黃河兩𣲖貫于三城之間毎秋泛溢南北二城皆有濡足之患而中潬屹然如故此河水又東至孟津之所經也河水又東浿水入焉
11 	山海經曰和山上無草木而多瑶碧實惟河之九都是山也五曲九水出焉合而北流注于河其陽多蒼玉吉神泰逢司之是扵萯山之陽朱引山海經作其狀如人而虎尾是好居扵萯山之陽出入有光呂氏春秋曰夏后氏孔甲田扵東陽萯山遇大風雨迷惑入于民室皇甫謐帝王世紀以為即東首陽山也葢是山之殊目矣今扵首東山無水以應之當是今古世懸或川改狀矣一作川域改狀一作山川改狀昔帝堯修壇河洛擇良議沈按竹書紀年擇良下有日字無議沈二字似妥率舜等升于首山而導按竹書作遵理似長河渚有五老遊焉相謂河圖將來告帝以期知我者重瞳也五老乃翻為流星而升于昴即于此也按竹書紀年云洪水既平歸功于舜將以天下禪之乃潔齋修壇塲于河洛擇良日率舜等升首山遵河渚有五老逰焉蓋五星之精也相謂曰河圖將來告帝以期知我者重瞳黃姚五老因飛為流星上入昴較此似明而詳朱引論語比考䜟曰堯與舜等遊首山觀河渚有五老遊河一老曰河圖將來告帝期河圖將浮金含玉苞刻版題命可卷金泥玉檢書成知我者重瞳黄姚歌訖五老飛入于昴與此少異
12 	又東又上疑漏河水二字沛水注焉孫汝澄云沛水當作泲水泲與濟同此後濟水凡作沛水者並誤又東過鞏縣北鞏縣今屬河南府在府東一百三十里周鞏伯邑西周恵公封少子班于鞏是為東周
13 	河水扵此有五社度為五社津建武元年朱鮪遣持節使者賈彊後漢書作疆見冦恂𫝊討難將軍蘓茂將三萬人従五社津渡攻溫馮異遣校尉與㓂恂合擊之大敗追至河上生擒萬餘人投河而死者數千人縣北有山臨城謂之崟㟶丘其下有穴謂之鞏穴言潛通浦北達扵河直穴有渚謂之鮪渚朱云後漢書注引水經注云鞏縣北有五社津一名土社津有山臨河其下有穴潛通淮浦有渚謂之鮪渚成公子安大河賦曰鱣鯉王鮪暮來逰按成公子安名綏晉人其大河賦中無此句今備録全賦俟再考賦曰覽百川之𢎞壯分莫尚美于黃河潛崑崙之峻極兮出積石之嵯峨登龍門而南逰兮拂華隂與曲阿凌底柱而激湍兮踰汭洛而揚波體委蛇于后土兮配靈漢于穹蒼貫中夏之畿甸兮經朔狄之遐荒歴二周之北境兮流三晉之南鄉秦自西而啟壤兮齊據東而畫疆殷徒涉而永固衛遷濟而遂強趙決流而卻魏嬴引溝而滅梁思先喆之攸歎何水徳之難量賦止此周禮春薦鮪然原本譌作煞非時及佗處則無故河自鮪穴已上又兼鮪稱呂氏春秋稱武王伐紂至鮪水紂使膠鬲侯周師即是五社津在今鞏縣北五里崟㟶邱在縣西北三十里
14 	洛水従縣西北流注之
15 	洛水于鞏縣而東洛汭北對琅琊渚入于河謂之洛口矣自縣西來而北流注洛清濁異流皦焉殊別應瑒靈河賦曰資靈川之遐源出崑崙之神丘涉津洛之峻泉播九道扵中州者也按應瑒靈河賦有云咨靈川之遐源兮於崑崙之神丘凌層城之隂隅兮賴后土之潛流涉津洛之坂泉播九道之中洲云云與此稍異
16 	又東過成臯縣北濟水從北來注之
17 	河水自洛口又東左逕平髙當是臯按漢書地理志平臯縣屬河內郡縣南又東逕懷縣南濟水故道之所入與成臯分河水平臯廢縣在今懷慶府溫縣東懷縣故城在今懷慶府武涉縣西南
18 	河水又逕黃馬坂北
19 	謂之黃馬闗今開封府汜水縣西十五里有黃馬闗孫登之去楊駿作書與洛中故人處也
20 	河水又東逕旋門坂北今開封府汜水縣西南十里有旋門坂今成臯西大坂者也昇陟此坂而東趣成臯也曹大家東征賦曰望河洛之交流看成臯之旋門者也河水東逕成臯大伾山下孫汝澄云按史記括地志云大伾山今名黎陽東山在衛州黎陽縣南張揖云今成臯非也曲禹貢錐指云按大伾山在汜水縣西一里有大澗九 一名九曲山西去洛口裁四十里其非禹貢之大伾山明甚
21 	爾雅云山一成謂之伾許慎呂忱等並以為丘一成也孔安國以為再成曰伾亦或以為地名非也尚書禹貢曰過洛汭至大伾者也鄭康成曰地喉也流宋本作沇出伾際矣然則大伾在河內修武武徳之界濟沇之水與熒何氏云熒滎古人通用播澤出入自此然則大伾即是山矣伾北即經所謂濟水從北來注之者也今泲水自溫縣入河不扵此也所入者奉溝一作濟水耳即濟黃本作溝沇之故瀆成臯縣之故伾疑當作城上縈帶伾阜絶岸峻周上兩句疑有譌脫高四十許丈城張習一作翕嶮崎而不平春秋𫝊曰制巖邑也虢叔死焉即東虢也漢書地理志成臯故虎牢或曰制魯襄公二年七月晉成公與諸侯㑹于戚遂城虎牢以逼鄭求平也葢修故耳穆天子𫝊曰天子射鳥獵獸扵鄭圃命虞人掠林有虎在乎葭中天子將至七萃之士高奔戎生擒虎而獻之天子命之為柙畜之東虞漢書地理志師古注引此作畜之東虢是曰虎牢矣然則虎牢之名自此始也秦以為闗漢乃縣之城西北隅有小城周三里北面列觀臨河苕苕朱云當作岧岧孤上景明中言之壽春按景明乃元魏世宗年號以上下文義推之言疑當作余之壽春蓋自謂也路直兹邑昇眺清逺勢盡川陸羈途遊至有傷深清
22 	河水南對玉門
23 	昔漢祖與滕公潛出濟扵是處也門東對臨河側岸有土穴魏攻此朱云宋本作宋同州刺史毛徳祖於虎牢戰經二百日不尅城惟一井井深四十丈山勢峻峭不容防捍潛作地道取井余頃因公至彼故往尋之其穴處猶存
24 	河水又東合汜水按史記正義曰汜音似汜水在成臯故城東水南出浮戲山世謂之方山也明一統志方山在汜水縣南四十里汜水出焉北流車闗水出于嵩渚之山也泉發于層阜之上一源兩枝分流㵼注世謂之石泉水也東流為索水明統志索水源出滎陽縣小陘山西注為車關按車闗水今為京水明一統志云源出嵩渚山索水下注云北流入京水則京水似即車關矣西北流楊蘭水注之水出非山西北流注為車闗水又西北蒲水入焉水自東浦西流與車關水合而亂流注于汜汜水又北右合石城水水出石城山其山複澗重嶺欹疊若城山頂泉流瀑布懸㵼下有濫泉東流洩注邊有數十石畦畦有聲疑衍宋本作數野蔬巖側石窟數口隠迹存焉而不知誰所經始也又東北流注入于汜水汜水下北合鄤水水西出婁山至冬則暖故世謂之溫泉東北流逕田鄤谷謂之田鄤溪水東流注于汜水汜水又北逕虎牢城東漢破司馬欣曹咎于是水之上史記髙帝紀漢四年項羽謂海春侯大司馬曹咎曰謹守成臯若漢挑戰慎勿與戰無令得東而已我十五日必定梁地復従將軍漢果數挑楚軍楚軍不出使人辱之五六日大司馬怒度兵汜水士卒半渡漢擊之大破楚軍大司馬咎長史欣皆自剄汜水上正義曰汜音祀汜水又北流注于河征難賦所謂步汜口之芳草弔周襄之鄙館者也朱云晉盧諶有征艱賦難譌余按先儒之論周襄所居在潁川襄城縣是乃城名非為水目原夫致謬之由俱以汜鄭為名故也是為爽矣又按郭縁生述征記劉澄之永初記並言髙祖即帝位扵是水陽今不復知舊壇所在盧諶崔雲亦言是矣今按高皇帝受天命于定陶汜水又不在此也扵是求壇故無髣髴矣史記高祖紀漢五年還至定陶諸侯將相請尊漢王為皇帝漢王讓不得已乃即皇帝位汜水之陽正義曰汜音敷劍反音汎 括地志云高祖即位壇在曹州濟隂縣界張晏曰汜水在濟隂縣界取其汎愛𢎞大而潤下
25 	河水又東逕板城北
26 	有津謂之板城渚口汜水縣東北二十里即板城渚隋大業初開通濟渠自板渚引河歴滎陽入汴
27 	河水又東逕五龍塢北
28 	臨長河塢有五龍祠應劭云崑崙山廟在河東滎陽縣疑即此祠所未詳
29 	又東過滎陽縣蒗蕩渠出焉大禹塞滎澤開之以通淮泗即經所謂蒗蕩渠也漢平帝之世河汴決壞未及得修汴渠東侵日月彌廣門故處皆在水中按後漢書王景𫝊云初平帝時河汴決壞未及得修後汴渠東侵日月彌廣而水門故處皆在河中據此則門上漏去而水兩字又御覽引水經注作門閭故處漢明帝永平十二年議治汴渠上乃引樂浪人王景問理水形便景陳利害應對敏㨗帝甚善之乃賜山海經河渠書禹貢圖及以錢帛後作隄發卒數十萬詔景與將作謁者王昊朱云按景𫝊作王吳下同共防築堤修堨朱云按御覽引此云詔景與將作謁者王吳治渠築堤防修堨起自滎陽起自滎陽東至千乘海口千有餘里景乃商度地勢鑿山開澗防遏衝要疏決壅積十里一門朱云一下漏水字𫝊云十里立一水門更相迴注無復潰漏之患明年渠成帝親巡行詔濱河郡國置河隄員吏𫝊作史如西京舊制景由是顯名王昊及諸従事者皆増秩一等順帝陽嘉中又自汴口以東縁河積石為堰古口通淮咸曰金堤靈帝建寧中又増修石門以遏渠口水盛則通注津耗則輟流
30 	禹貢錐指曰古滎陽今為滎澤河隂二縣地蒗蕩渠首受河處即今河隂縣西二十里之石門渠是也河渠書言滎陽下引河東南為鴻溝亦即其處班志河南滎陽下云有狼湯渠首受泲泲即河也漢人謂濟水截河而南故曰首受泲京相璠所謂出河之濟宋張洎云即鴻溝也蒗蕩渠東南流為滎瀆濟水為官渡水為隂溝汳水浚儀渠其在大梁城南者為鴻溝鴻溝南流兼沙水之目沙水支津又為睢水渦水名稱不一要皆河隂石門河水為之委別而源同也志家不曉繫鴻溝扵今滎陽縣漢京縣地繫蒗蕩渠扵滎澤縣繫石門渠扵河隂縣似各為一水原委不相貫者而又以河隂石門與滎口石門混為一處故詳辨之若隋煬引坂渚口水入汴則在汜水縣東北二十里漢成臯縣地其非古滎陽引河處亦明矣　又按今河隂縣西有石門渠滎瀆受河之處即禹貢導滎之導亦曰滎口蘓代曰決滎口魏無大梁信陵君亦云決滎澤而水大梁其後秦王賁果斷故渠引水東南灌大梁亦兼邲之稱晉楚之戰楚軍于邲即此水也建寧中於敖城西北壘石為門以遏浚儀渠口水門廣十餘丈西去河三里水盛則通水耗輟流即酈所云是也魏黃初中河濟泛溢鄧艾議開石門以通之晉武帝時復壞傅祇為滎陽太守造沈菜堰於是兖豫無水患桓溫伐燕欲開石門以通水運而不能既而燕率渠屯石門斷溫糧道劉裕伐秦遣水軍出石門自汴入河乃於北十里更鑿故渠通之周齊之間名汴口堰隋使梁睿増築漢古堰遏河入汴自是又名梁公堰又開通濟渠自板渚引河歴滎澤入汴唐河南尹李傑奏浚梁公堰以通漕公私便利未幾洛陽人劉宗器請塞汜水舊汴河於梁公堰置斗門通淮汴明年新漕塡塞乃命疏鑿舊河旬日而畢及劉晏為轉運使驗視梁公堰通津渠及李傑新堤盡得其利轉輸無壅後周浚汴口導河達于淮江舟楫始通復命王朴如河隂按行河堤立斗門于汴口既又令韓令坤導汴入蔡以通陳潁之漕胡三省曰自漢築滎陽石門而濟與河合流入海不入滎澤
31 	河水又東北逕卷之扈亭北後漢書郡國志卷縣屬河南尹注曰左𫝊成十年晉鄭盟修澤杜預曰縣東有修武亭武按杜預云扈鄭地在滎陽卷縣西北今開封府原 縣西北有扈亭春秋左𫝊曰文公七年晉趙盾與諸侯盟于扈竹書紀年晉出公二十二年河絶于扈即于是也按竹書紀年元王二年為晉出公元年河絶于扈乃貞定王六年自元王二年至貞定王六年止十二年今云二十二誤河水又東逕八激堤北
32 	漢安帝永初七年令謁者太山于岑於石門東積石八所皆如小山以捍衝波謂之八激堤
33 	河水又東逕卷縣北卷縣故城在今原武縣西北七里城東有濟隧濟水上承河水于卷縣北河南與出河之濟㑹
34 	晉楚之戰晉軍爭濟舟中之指可掬楚莊祀河告成而還即是處也
35 	河水又東北逕赤岸固北而東北注之又東北過武徳縣東沁水注之武徳縣故城在今懷慶府武涉縣
36 	河水自武徳縣此句疑是經文接下東至酸棗縣條漢獻帝延康元年封曹叡為國即魏明帝也按後漢書獻帝紀建安二十五年春三月改元延康冬十月禪位于魏魏復改元黃初而司馬通鑑竟稱黃初元年于曹丕即王位之下書云改元延康似屬魏改胡三省註云此漢改元魏志也似屬妥適
37 	東至酸棗縣西濮水東出焉漢興三十有九年孝文時河決酸棗東潰金堤大發卒塞之正義曰括地志云金堤一名千里堤在白馬縣東五里故班固云文堙棗野武作瓠歌謂斷此口也酸棗故城在今開封府延津縣北十五里濟水篇云濮水受河于酸棗縣漢世塞之即此也今無水
38 	河水乂東北通謂之延津此句疑非經文或連上條之注似妥河水又東北句恐屬下條經文此屬衍
39 	石勒之襲劉曜途出於此以河氷泮為神靈之助號是處為靈昌津元和志云滑州靈昌縣有延津即靈昌津在縣東北二十二里今直𨽻大名府滑縣西南有廢靈昌縣津在白馬津之西南又有湖周十里曰靈昌湖 按十六國春秋石勒太和元年命石堪石聰等各統見衆㑹滎陽使石虎進據石門勒自統中軍直赴金墉濟自大堨先是流澌風猛軍至而氷泮清和濟畢流澌大至勒以為神靈之助命曰靈昌津昔澹臺子羽齎千金之璧渡河陽侯波起兩鮫挾舟子羽曰吾可以義求不可以威刼操劔斬鮫鮫死波休乃投璧扵河三投而輒躍出乃毀璧而去示無恡意趙建武中造浮橋扵津上採石為中濟石無大小下輒流去用功百萬經年不就石虎親閱作工沈璧于河明日璧流渚上波蕩上岸遂斬匠而還事見十六國春秋後趙録建武十年
40 	河水又逕東燕縣故城北則有濟水自北來注之今懷慶府胙城縣古胙國周公別子封胙伯漢置南燕縣屬東郡晉時慕容徳據之號東燕縣今縣東有東燕故城但桑欽漢人不當云逕東燕縣恐當作又東逕燕縣故城
41 	河水於是有棘津之名亦謂之濟津故南津也春秋僖公二十一年晉將伐曹曹在縣按左𫝊註云曹在衛東此縣字疑當作衛東假道于衛衛人不許還自南河即此濟也按春秋左𫝊晉將伐曹假道于衛是僖公二十八年今云二十一年誤又𫝊云衛人不許還自南河濟今云即此濟亦誤當作還自南河濟即此也河水於是有棘津之名晉伐陸渾亦於此渡宋元嘉中遣輔國將軍蕭斌率寧朔將軍王元謨北入宣威將軍垣䕶之以水軍守石濟即此處也棘津又名石津
42 	河水又東淇水入焉又東逕遮害亭南漢書溝洫志曰在淇水口東十八里有金隄隄高一丈自淇口東地稍下隄稍高至遮害亭高四五丈又有宿胥口舊河水北入也淇水篇淇水出河內隆慮縣西大號山注云淇水南歴枋堰舊淇水南東流逕黎陽縣南入河淇水口亦名清河口以淇清二水合流入河故互受其名也宿胥口在今大名府濬縣西南遮害亭東
43 	以今輿地言之河水自孟津北又東逕鞏縣北洛水入焉其北岸則溫縣濟水入焉鞏縣在河南府少東一百三十里黃河去縣十里今又東過汜水縣至滿家溝入河溫縣在懷慶府東五十里黄河在縣南新志云河舊離城二十里今漸徙而北逼近城隈矣濟水古于武徳縣東入河後徙流逕溫縣南至平臯入河今故道盡陷河中又東逕汜水縣北又東逕滎陽縣北其北岸則武涉縣沁水入焉汜水在開封府鄭州西一百十里黄河南去縣二十五里武涉在懷慶府東一百里黄河在縣南十五里沁水在縣東一里入河名南賈口又東逕河隂縣北又東逕滎澤縣北其北岸則獲嘉縣河隂在鄭州西北五十里滎澤在州北五十里獲嘉在衛輝府西南九十里又東逕原武縣北原武在開封府西一百二十里又東逕陽武縣北陽武在府西北九十里又東逕延津縣北又東逕胙城縣北其北岸則新鄉汲縣延津在府西北九十里胙城在衛輝府東南三十五里新鄉在府西南五十里汲縣衛輝府治黃河在縣東南十七里又東北逕濬縣西南古宿胥口大伾山在其東北其南岸則滑縣濬縣在大名府西南一百八十里滑縣在府西南二百里黃河舊在濬縣東南滑縣西北自金明昌中河離汲縣而濬滑之流遂絶此河水東過洛汭至於大伾之所經也河水又右逕滑臺城滑臺城在今滑縣西南即唐滑州治也北直黎陽相距三十里有三重中小城謂之滑臺城舊𫝊滑臺人自修築此城因以名焉城即故鄭廩延邑也下有延津春秋𫝊曰孔悝為蒯聵所逐載伯姬于平陽行于延津是也廩延南故城即衛之平陽亭也今時人謂此津為㢟壽津宋元嘉中右將軍到彥之畱建威將軍朱脩之守此城魏軍南伐脩之執節不下其母悲憂一旦乳汁驚出母乃號踴疑當作踊告家人曰我年老非有乳時今忽如此吾兒必沒矣脩之絶援果以其日陷沒城故東郡治續漢書曰延熹九按後漢書五行志是八年九字恐誤年濟隂東郡濟北平原河水清襄楷上疏曰春秋注記未有河清而今有之易乾鑿度曰上天將降嘉應河水先清京房易𫝊曰河水清天下平天垂翼地吐妖民厲疾三者並作而有河清春秋麟不當見而見孔子書以為異河者諸侯之相後漢書作象清者陽明之徴豈獨諸侯有窺後漢書作䂓京師也明年宮車晏駕徴解瀆侯為漢嗣是為靈帝建寧四年二月河水又清也又東北過黎陽縣南黎陽故城在今濬縣東北
44 	黎侯國也詩式㣲黎侯寓于衛是也晉灼曰黎山在其南河水逕其東其山上碑云縣取山之名取水之陽以為名也王莽之魏丞也漢書地理志魏郡黎陽縣莽曰黎蒸今黎山之東北故城葢黎陽縣之故城也山在城西城憑山為基東岨為河故劉楨黎陽山賦曰南䕃黃河左覆金城青壇承祀高碑頌靈昔慕容元明慕容德字自鄴率衆南徙滑臺既無舟檝十六國春秋作遇風船没將保黎陽十六國春秋作遇風船沒魏兵垂至衆心惶懼議欲退保黎陽徳不従其夕流澌氷合遂于夜中南渡黎陽昏而流澌氷合於夜中濟訖旦而氷泮燕氏謂是處為天橋津十六國春秋作鄴令韓範言扵徳曰光武渡滹沱河澌流自合大王濟河天橋自成靈命所扶徴兆已見徳大悅遂改黎陽津為天橋津東岸有故城嶮帶長河戴延之謂之違當是逯音龍玉切明壘周二十里言逮亦當作逯明下疑漏在字石勒十八騎中城因名焉按十六國春秋後趙録石勒𫝊云勒招集王陽夔安支雄冀保吳豫劉膺桃豹逯明等八騎為羣盜後郭敖劉徴劉寳張曀僕呼延莫郭黒畧張越孔豚趙鹿支屈六等又赴之號為十八騎郭縁生曰城袁紹時築皆非也余按竹書紀年梁恵成王十三年鄭釐侯使許息來致地平丘戶牖首垣諸邑及鄭馳地我取枳道與鄭鹿鄭鹿即是城也今城內有故臺尚謂之鹿鳴臺又謂之鹿鳴城王元謨自滑臺走鹿鳴者也濟取名焉故亦曰鹿鳴津又曰白馬濟津之東南有白馬城衛文公東徙渡河都之故濟取名焉袁紹遣顔良攻東郡太守劉延于白馬關羽為曹公斬良以報效即此處是也白馬有韋鄉韋城故津亦有韋津之稱史記所謂修武下武渡韋津者也河水舊于白馬縣南決通濮濟黃溝故蘓代說燕曰決白馬之口魏無外黄濟陽竹書紀年梁恵成王十二年楚師山謝云竹書紀年作出宋本作決河水以水長垣之外者也金隄既建故渠水斷尚謂之白馬瀆故瀆東逕鹿鳴城南又東北逕白馬縣之涼城北耆舊𫝊云耆舊二字疑衍東郡白馬縣之神馬亭實中層峙南北二百步東西五十許步狀丘斬城也實中句及此句疑有譌字自外耕耘墾斫削落平盡正南有陟躔陛上方軏是由西南此處亦疑有譌脫側城有神馬寺樹木修整西去白馬津二十許里東南距白馬縣故城可五十里疑即開山圖之所謂白馬山也山上常有白馬羣行悲鳴則河決馳走則山崩注云山在鄭故此鄭也所未詳劉澄之云有白馬塞孟達登之長嘆可謂於川土疎妄矣亭上舊曰置源城縣治此此句疑有譌誤白馬瀆又東南逕濮陽縣散入濮水所在決㑹更相通注以成往復也
45 	河水自津東北逕凉城縣凉城劉宋置水經不應先有此名按宋書志凉城縣注云二漢東郡有聊城縣晉太康地志無疑此是則此恐亦當作聊城未知當否 凉城在今滑縣東北河北有般祠孟氏記云祠疑漏在字河中積石為基河水漲盛恒與水齊戴氏西征記曰今見祠在東岸臨河累石為壁其屋宇容身而已殊似無靈不如孟氏所記將恐言之過也
46 	河水又東北逕伍子胥廟南祠在北岸頓丘郡界臨側長河廟前有碑魏青龍三年立
47 	河水又東北為長壽津
48 	述征記曰凉城到長壽津六十里河之故瀆出焉漢書溝洫志曰河之為中國害尤甚故導河自積石歴龍門二渠以引河一則漯川則今所流也一則北瀆王莽時空一作塞故世俗名是瀆為王莽河也行水金鑑曰河至此與漯別行而東北入海水經謂之大河故瀆已禹貢錐指曰水經東漢人所撰凡稱故瀆者皆時無水戚城以下東灮以上河水不至又無他水行其中孟康所云王莽時遂空者惟此耳故謂之大河故瀆
49 	故瀆東北逕戚城西今大名府開州西北有戚城春秋哀公二年晉趙鞅帥師納衛太子蒯瞶于戚宵迷陽虎曰右河而南必至焉今頓丘衛國按晉書地理志頓丘郡有衛縣此國字疑衍縣西戚亭是也為衛之河上邑漢高帝十二年封將軍李必為侯國矣史記功臣表戚圉侯季必師古曰灌嬰𫝊云李必今此作季表𫝊不同當有誤
50 	故瀆又逕繁陽縣故城東城在大名府內黃縣東六十里繁水之陽繁水即春秋之澶淵杜預云在頓丘縣南亦謂之浮水
51 	史記趙將廉頗伐魏取繁陽者也北逕隂安縣故城西故城在今大名府清豐縣北通典頓丘縣北有隂安城太平寰宇記云王莽河在頓丘縣北十里
52 	漢武帝元朔五年封魏不疑為侯國按漢書外戚恩澤侯表隂安侯不疑係衛青次子今云魏誤
53 	故瀆又東北逕昌樂縣故城東按明一統志北直𨽻大名府南樂縣注云本漢樂昌縣屬東郡後漢省晉置昌樂縣後魏置昌樂郡隋廢唐復置昌樂縣據此水經不應先有昌樂之名當以樂昌為是況漢書外戚恩澤侯表樂昌共侯王武于地節四年封則宜作樂昌無疑但晉書地理志又無昌樂縣之名不知統志何據而云晉置也惟通典魏郡有昌樂縣則又云漢舊縣所不解矣
54 	地理志東郡之屬縣也漢宣帝封王稚君為侯國史記建元以來功臣表樂昌侯王稚君注云名武
55 	故瀆又東北逕平邑郭西故城在南樂縣東北七里竹書紀年晉烈公四年趙城平邑按竹書紀年威烈王七年為晉烈公元年趙城平邑乃威烈王八年則當作烈公二年五年田公子居思伐趙鄙圍平邑竹書作圗十年齊田汾竹書作盻及邯鄲韓舉戰于平邑邯鄲之帥竹書作師敗遂獲韓舉取平邑新城
56 	又東北逕元城縣城西北而至沙丘堰元城縣今大名府治史記曰魏武侯公子元食邑于此故縣氏焉按此兩句出漢書地理志應劭注非出史記郭東有五鹿墟墟之左右多陷城公羊曰襲邑也說曰襲陷矣郡國志曰五鹿墟故涉當作沙鹿有沙亭周穆王䘮盛姬東征舍于五鹿其女升按穆天子𫝊當作叔㛗屆此思哭是曰女㛗之丘為沙鹿之異名也春秋左𫝊僖公十四年沙鹿崩杜預曰沙鹿山名元城縣東有沙鹿土山在晉地晉史卜之曰隂為陽雄土火相乗故有沙鹿崩後六百四十五年宜有聖女興其齊田乎後王翁孺自齊徙元城正直其地日月當之王氏為舜後土也漢火也王禁生政君其母夢月入懷年十八詔入太子宮生成帝為元后漢祚道沿二字疑誤謝兆申云宋本作道汚四世稱制故曰火土相乘而為雄也及崩大夫揚雄作誄曰太隂之精沙鹿按漢書元后𫝊作麓之靈作合扵漢配元生成者也獻帝建安中袁紹曹操相禦于官渡禦後漢書鄭康成𫝊作拒紹逼大司農鄭元載病隨軍届此而卒郡守以下受業者衰絰赴者本𫝊作㑹千餘人元注五經䜟緯候歴天文經通于世故范瞱贊曰孔書遂明漢章中輟矣後漢書注孔書謂六經也輟止也中輟謂曹褒禮不行也縣北有沙丘堰者不遵其道曰降上下疑有譌脫或降下有水字亦曰潰堰障水也
57 	至于大陸北播于九河
58 	風俗通曰河播也播為九河自此始也禹貢沇州九河既道矣謂徒駭太史馬頰覆釡胡蘓簡潔勾盤鬲津也同為逆河鄭元曰下尾合曰逆河言相承受矣葢所潤下之勢以通河海及齊桓霸世塞廣田居同為一河左𫝊疏云大陸以北播為九河以次而東尚書中候云齊桓之世遏八流以自廣故自堰以北館陶癭陶貝邱鬲般廣川信都東光河間樂成以東城地並存川瀆多亡漢世河決金隄南北離疑譌或當作罹其害議者常欲求九河故迹而川之未知其所是以班固云自兹距漢三入枝者也此句疑有譌脫禹貢錐指曰水經以王莽河為禹河故以沙丘堰為禹迹推其意似謂古河本東行禹作此堰以障之使北而九河自此播焉不遵其道是為降水唐人云河自貴鄉縣界分為九道宗此說也然禹河不經元城此堰必非禹所作黃文叔云今澶州臨河有鯀隄自黎陽入北至恩州清河歴亭皆有之然則降水者自元城以北隄堨之水是也葢以為鯀所作或曰元城為戰國魏地北與趙接壤賈讓云隄防之作近起戰國壅防百川各自為利齊與趙魏以河為境趙魏瀕山齊地卑下作隄遏水使西汎趙魏趙魏亦為隄以防之沙丘堰者疑趙所作以障水使不得北而東注于齊魏所謂以鄰國為壑者也史記趙世家肅侯十八年齊魏伐我我決河水灌之兵去恵文王十八年王再之衛東陽決河水伐魏氏以趙地高而齊魏卑也水經清水注引季長曰晉自朝歌以北至中山為東陽朝歌以南至軹為南陽東陽春秋屬晉戰國屬魏後屬趙
59 	河之故瀆自沙丘堰南分屯氏河出焉禹貢錐指大河故瀆北出為屯氏河逕館陶縣東溝洫志曰自塞宣房後河復北決于館陶縣分為屯氏河其故瀆又東北屯氏別河出焉屯氏別河故瀆又東北逕信成縣張甲河出焉地理志曰張甲河首受屯氏別河于信成縣者也張甲故瀆北絶清河于廣宗縣又東北至修縣㑹清河屯氏別河自信成南東北至繹幕縣南分為二瀆其北瀆東北至陽信縣故城北而東注于海南瀆自平原城北首受大河故瀆東出亦謂之篤馬河東北至陽信縣故城南東北入海屯氏河故瀆東逕靈縣北又東北逕鄃縣與鳴犢河故瀆合地理志曰河水自靈縣別出為鳴犢河者也按屯氏河自館陶東北至章武入海過郡四行千五百里屯音豚通典魏州治貴鄉元城二縣貴鄉有大河故瀆俗曰王莽河元和志王莽河西去貴鄉縣三里古堰今名愜山在縣西九里成帝時河決王延世募人益運士塞河之處以其愜當人情故謂之愜山蓋即沙丘堰也元和志王莽河在館陶縣東四里愜山在今大名縣北一十五里今館陶縣西有館陶故城信成縣即今清河縣廣宗縣即今廣宗縣修縣即今景州繹幕縣在今平原縣界陽信縣故城在今慶雲縣界靈縣在今博平縣界鄃縣即今夏津縣貴鄉縣即今大名縣元城縣即今大名府治今冠縣西有冠氏縣故城隋析館陶縣地為冠氏縣元和志王莽河北去縣十八里河水故瀆東北逕發干原本譌于縣北城西又屈逕其北發干故城在今山東東昌府堂邑縣西南五十里寰宇記王莽河在堂邑縣北十里
60 	王莽之所謂戢楯矣漢武帝以大將軍衛青破左賢王功封其子登為侯國漢書衛青𫝊大將軍青獲匈奴王十有餘人封青子伉為冝春侯子不疑為隂安侯子登為發干侯
61 	大河故瀆又東逕貝丘縣故城南故城在今東昌府清平縣西南本漢清陽縣地隋初徙貝丘縣治此後改為清平縣王莽河在縣南十八里
62 	應劭曰左氏齊襄公田于貝丘是也余按京相璠杜預並言在博昌漢志屬千乗郡即司馬彪郡國志所謂貝中聚者也應注于此事近迹朱本作違矣
63 	大河故瀆又東逕甘陵縣故城南甘陵故城在今直𨽻廣平府清河縣東南地理志之所謂厝也按地理志清河郡厝縣應劭曰安帝以孝徳皇后𦵏于厝改曰甘陵王莽改曰厝治者也漢安帝父孝徳皇以太子被廢為王薨于此乃𦵏其地尊陵曰甘陵後漢書清河王𫝊清河孝王慶肅宗章帝子建初四年立為皇太子七年廢為清河王安帝建光元年追尊父為孝徳皇母為孝徳后桓帝建和元年改曰甘陵縣亦取名焉是周之甘泉市當作币地也陵在瀆北丘墳高巨雖中經發壞猶若層陵矣世謂之唐侯冢城曰邑城皆非也昔南陽文叔良以建安中為甘陵丞夜宿水側趙人蘭襄夢求改葬叔良明疑漏日字或于明上有逮及等字循水求棺果於水側得棺半許落水叔良顧親舊曰若聞人𫝊此吾必以為不然遂為移殯醊而去之大河故瀆又東逕艾亭城南風俗記曰甘陵故城直東二十里有艾亭城葢近今博平縣界又東逕平晉城南平晉城未詳疑當在博平縣北王莽河在博平縣北十八里今城中有浮圖五層上有金露柈題云趙建武八年比釋道龍和上竺浮圖澄樹徳勸化與立神廟浮圖以壞露柈尚存煒煒有光明大河故瀆又北逕靈縣故城南靈縣故城在博平縣東北四十里高唐州西南二十里王莽之播亭也河瀆于縣別出為鳴犢河漢志鳴瀆河東北至蓚入屯氏河河水故瀆又東逕鄃縣故城東城今在平原縣西南五十里吕后四年以父嬰功封子佗史記漢書俱作它龍為侯國按史漢表俱作呂它無龍字表云俞侯呂它父嬰以連敖從高祖破秦入漢功比朝陽侯嬰死子它襲王莽更名之曰善陸鄃縣故城在今濟南府平原縣西南五十里
64 	大河故瀆又東逕平原縣故城西而北絶屯氏三瀆北逕繹幕縣故城東北西流逕平原鬲縣故城西括地志平原故城在平原縣東南十里元和志王莽枯河在縣南五里葢本在其北縣徙而北故水出其南屯氏三瀆謂屯氏河及屯氏別河之南北二瀆也寰宇記繹幕故城在平原縣西北二十里鬲縣故城在今濟南府陵縣北左𫝊靡奔有鬲氏即其國也陵縣本安徳唐徳州治州西五十里有長河故城州北五十里有將陵故城元和志王莽枯河在長河縣東五里又在將陵縣西十里長河即今徳州治將陵在州東北志云古黃河在州東南二十餘里今謂之黄河崖
65 	地理志曰鬲津也王莽名之曰河平亭故有窮后羿國也應劭曰鬲偃姓咎繇後光武建武十三年封建議將軍朱祐為侯國
66 	大河故瀆又北逕修縣故城東又北逕安陵縣西本脩之安陵鄉也地理志風俗記曰脩縣東四十里有安陵縣疑作鄉故縣也又東北至東光縣故城西而北與漳水合脩縣故地在今景州南脩音條一作蓚括地志云俗名南條城在今蓚縣南十二里安陵故城在今呉橋縣西北
67 	禹貢錐指大河自宿胥口徙流至成平合漳水復歸禹河故道又東北歴浮陽參户平舒至漳入海也以今輿地言之濬縣滑縣開州內黃清豐南樂大名元城並直𨽻大名府冠縣館陶堂邑清平並山東東昌府清河直𨽻廣平府博平髙唐並東昌府平原徳州並山東濟南府景州呉橋東光交河滄州青縣靜海天津並直𨽻河間府北接大成寳坻並順天府諸州縣界中皆周定王五年至西漢末大河之所行也定王五年歲己未下逮王莽始建國三年辛未而北瀆遂空凡六百七十二嵗
68 	大河故瀆北出為屯氏河逕館陶縣東東北出漢書溝洫志曰自塞宣防河復北決于館陶縣分為屯氏河廣深與大河等成帝之世河決館陶及東郡金隄上使河隄謁者王延世塞之二十日隄成漢志作三十六日詔以建始五年為河平元年以延世為光祿大夫是水亦斷屯氏故瀆水之又東北屯氏別河出焉屯氏別河故瀆又東北逕信成縣張甲疑漏河字出焉地理志曰張甲河及瀆首受屯氏別河于信城縣者也張甲河及瀆北絶河於廣宗縣清此清字疑當在上北絶下分為二瀆左瀆逕廣宗縣故城西廣宗縣今屬直𨽻順徳府又北逕建始縣故城東田融云趙武帝三字有譌誤二十二年立建興治廣宗置建始建徳五縣𨽻焉按北魏書地形志太和十一年置廣宗郡註云有廣宗城建始城建徳城惟魏書有此一句至各史地志及通典通志諸書俱無所謂建興郡治廣宗𨽻建始建徳五縣之文總由趙武帝三字之誤故無従查核耳
69 	左瀆又北逕經城東經縣故城在今廣宗縣二十里本後漢經縣地繚城西繚城在今南宫縣東南又逕南宮縣西北南宮縣今屬直𨽻真定府注絳瀆元和志云絳水故瀆在南宮縣東南六里右瀆又東北逕廣宗縣故城南又東北逕界城亭北又東北逕長樂郡武彊縣故城東武強今屬真定府
70 	長樂故信都也晉太康五年改從今名晉書武帝紀太康五年立南宫王子玷為長樂王今為真定府冀州
71 	又東北逕廣川縣與水故道合又東北逕廣川縣故城西廣川縣今為真定府棗強縣故城在縣東北又東逕棘津亭南
72 	徐廣曰棘津在廣川司馬彪曰縣北有棘津城故城在今棗強縣境內呂尚賣食之困疑在此也劉澄之云譙郡鄼縣東北有棘津亭故邑也呂尚所困處也余案春秋左𫝊伐巢克棘入州來無津字杜預春秋釋地又言棘亭在鄼縣東北亦不云有津原本譌浡字矣而竟不知澄之於何而得是說然天下以棘為名者多未可咸謂之棘津也又春秋昭公十四年晉侯使荀吳帥師涉自棘津用牲于洛遂滅陸渾杜預釋原本譌擇地闕而不書服䖍曰棘津猶孟津也徐廣晉紀又言石勒自葛陂㓂河北襲汲人向水於方頭濟自棘按十六國春秋後趙録石勒𫝊勒自葛陂還河北過枋頭時汲郡向氷聚衆數千壁于枋頭勒將于棘津北渡恐氷邀之乃自汶石津縳筏潛渡取氷舟以濟大軍勒引兵自酸棗向棘津濟河據此則水當作氷方當作枋棘津在東郡河內之間田融以為即石濟南津也雖千古茫昧理世元逺遺文逸句容或可尋沿途隠顯方土可驗司馬遷云呂望東海上人也老而無遇以釣干周文王又云呂望行年五十賣食棘津七十則屠牛朝歌行年九十身為帝師皇甫士安云欲隱東海之濵聞文王善養老故入釣于周今汲水城亦有呂望隠居處起自東海迄今酆雍縁其逕趣趙魏為宻厝之譙宋事為疏矣今棗強縣北有賣漿臺俗𫝊呂望未遇時曽賣漿于此張甲故瀆又東北至修縣東㑹清河
73 	十三州志曰張甲河東北至修縣入清漳者也屯氏別河東枝津出焉東逕信成原本譌作城信成即今清河縣城南又東逕青陽縣故城南清河郡北
74 	魏自清陽徙置也清陽故城在今清河縣東又東北逕陵鄉南又東北逕東武城縣故城南又東北逕東陽縣故城南
75 	地理志曰王莽更之曰骨陵矣按漢志清河郡東陽縣莽曰胥陵俗人謂之高黎郭非也應劭曰東武城東北三十里有陽鄉故縣也又東散絶無復津逕
76 	屯氏別瀆又東北逕清河郡南又東北逕清河故城西漢高六年封王某按史記表當是王吸為侯國地理風俗志曰甘陵郡東南十七里有清河故城者世謂之鵲城也又東北逕繹幕縣南分為二瀆
77 	屯氏別河北瀆東逕繹幕縣故城南東邑大河故瀆又東北逕平原縣枝津北出至安陵縣遂絶
78 	屯氏別河北瀆又東北逕重平縣故城南應劭曰重合縣西南八十里重合縣今為濟南府樂陵縣有重平鄉故縣也又東北逕重合縣故城南又東北逕定縣故城南漢武帝元朔四年封齊孝王子劉成為侯國按史漢表俱作劉越云成誤地理風俗記曰饒安縣東南三十里有定鄉城故縣也
79 	屯氏別河北瀆又東入陽信縣今無水又東為咸河東北流逕陽信縣故城北
80 	地理志渤海之屬縣也東注于海此四字疑是經文按後明矣屯氏別河南瀆自平原東絶大河故瀆又經平原縣故城北東北枝津又出東北至安徳縣界東㑹商河屯氏別河此四字原本別作一行誤南瀆又東北于平原界又有枝渠右出至安徳縣遂絶
81 	屯氏別河南瀆自平原城北首受大河故瀆東出亦通謂之篤馬河
82 	即地理志所謂平原縣有篤馬河東北入行漢志作海五百六十里者也
83 	東北逕安徳縣故城西又東北逕臨齊城南始始字當是注在東字上
84 	東齊未賔大魏築城以臨之故城得其名也安徳縣今為濟南府陵縣其故城在徳州境內取余兄東甫云經文為漢人所撰臨齊之名或別有 如注大魏之言恐未盡然巽按臨齊城實築于魏魏書地形志安徳郡鬲縣下注云治臨齊城自魏以前地志從無此名則其築于魏可知愚謂此二句經文恐俱屬酈注連接上條觀其以注中之始字誤接經文安知此二句不是前條之注誤作經文恐因歴久𫝊訛遂致舛錯亦未可定耳
85 	又屈逕其城東故瀆廣四十步又東北逕重丘縣故城西重丘在今東昌府城東南跨荏平縣界
86 	春秋襄公二十五年秋同盟重丘伐齊故也應劭曰安徳縣五十里有重丘鄉故縣也
87 	又東北逕西平昌縣故城北西平昌今為濟南府徳平縣北海有平昌縣故加西漢宣帝元康元年封王長君為侯國按史記褚先生補表作元康元年封帝舅王長君名無故漢書外戚恩澤侯表作地節四年封帝舅節侯王無故此蓋従史記故渠川𣲖東入般縣為般河何氏云疑即勾盤也葢亦九河之一道也漢書稱公孫瓚破黃巾于般河即此瀆也又東為白鹿淵水南北三百步東西千餘步深三丈餘其水冬清而夏濁渟而不流若夏水洪泛水深五丈方乃通注般瀆
88 	又逕般縣故城北
89 	王莽更之曰分明也
90 	東逕樂陵縣故城北樂陵縣今屬濟南府地理志曰故都尉治伏琛晏謨言平原邑今分為郡又東北逕陽信縣故城南東北入海今屬濟南府
91 	屯氏河故瀆自別河東逕甘陵之信鄉縣故城南地理志曰安帝更名安平應劭曰甘陵西北十七里有信鄉故縣也
92 	屯氏故瀆又東逕甘陵縣故城北逕靈縣北又東北逕鄃縣與鳴犢河故瀆合上承大河故瀆于靈縣南地理志曰河水自靈縣別出為鳴犢河者也東北逕靈縣東東入鄃縣而北合屯氏瀆原本譌以酈注接經文今從朱本改正
93 	屯氏瀆兼鳴犢之稱也又東逕鄃縣城北東北合大河故瀆謂之疑漏鳴犢二字按漢書溝洫志元帝永光五年河決清河靈鳴犢口在今高唐州界口十三州志曰鳴犢河東至修入屯氏考瀆則不至也
94 	又東北右過衛國縣南又東北逕濮陽縣北瓠子河出焉河水東逕鐡丘南
95 	春秋左氏𫝊哀公二年鄭罕達帥師郵無恤御簡子衛太子為右登鐡上按左𫝊注云鐡丘名望見鄭師衛太子自投車下即此處也京相璠曰鐡丘名也杜預曰在戚南河之北岸有目城後漢書郡國志作河牧城城戚邑也東城有子路冢明一統志子路墓有三一在清豐縣西南三十里一在開州北十里一在長垣縣北三里蓋子路嘗為蒲宰後死孔悝之難蒲人塟之然三墓未知孰是河北有竿城宋本作河之西岸有竿城郡國志曰衛縣有竿城者也河南有龍淵宫武帝元光中河決濮陽汜郡十六發卒十萬人塞決河起龍淵宮葢武帝起宫於決河之傍龍淵之側故曰龍淵宮也元和志鐡丘在衛南縣東南本漢濮陽縣地在今大名府開州北五里河水東北流而逕濮陽縣北為濮陽津濮水在今開州東南六十里故城在南與衛縣分水城北十里有瓠河口有金堤宣房堰粵在漢世河決金隄涿郡王遵按漢書當作尊下同自益州刺史按漢書當作自徐州刺史遷東郡太守河水盛溢泛浸瓠子金隄決壞遵躬率民吏投沈白馬祈水神河伯親執圭璧請身填堤廬居其上吏民皆走遵立不動而水波齊足而止公私壯其勇節濮陽故城今在開州西南二十里河水又東北逕衛國縣南今為東昌府觀成縣東為郭口津河水又東逕鄄城縣北一作國口
96 	故城在河南一十八里王莽之鄄良也沇州舊治魏武創業始自於此河上之邑最為峻固晉八王故事曰東海王越治鄄城城無故自壞七十餘丈越惡之移治濮陽城南有魏使持節征西將軍太尉方城侯鄧艾廟廟南有艾碑秦建元十二年廣武將軍沇州刺史闗內侯安定彭超立河之南岸有新城宋寧朔將軍王𤣥謨前鋒入河所築也北岸有新臺鴻基層廣高數丈衛宣公所築新臺矣詩齊何氏云齊字疑姜所賦也為廬關津臺東有小城崎嶇䫋側臺枕河俗謂之底閣城疑故關津都尉治也所未詳矣漢志東郡有畔觀縣後漢更名為衛國今東昌府觀成縣地及清豐之南境開州之北境皆是鄄城縣故城在河南十八里今在濮州東二十里
97 	河水又東北逕范縣之秦亭西今東昌府范縣東南有范縣故城春秋經書築臺扵秦者也左𫝊莊三十一年築臺扵秦地道記在縣西北河水又東北逕委粟津
98 	大河之北即東武陽縣也寰宇記觀成縣東南六十七里有委粟城蓋與津相近東武陽即今東昌府朝城縣
99 	左㑹浮水故瀆
100 	故瀆上承大河扵頓丘縣而北出頓丘縣即今大名府清豐縣其故城在縣南二十五里東逕繁陽故城南繁陽故城在大名府內黃縣東六十里故應劭曰縣在繁水之陽明統志繁水在南樂縣闕三十五里元志在內黃縣東二十六里張晏曰縣有繁淵春秋襄公二十年經書公與晉侯齊侯盟于澶淵杜預曰在頓丘縣南今名繁汙澶淵即繁淵也亦謂之浮水焉今開州城南有澶淵城昔魏徙大梁趙以中牟易魏故志曰趙南至浮水繁陽即是瀆也
101 	故瀆東絶大河故瀆東逕五鹿之野晉文公受塊于野人即此處矣京相璠曰今衛國縣西北三十里有五鹿地今屬頓丘縣明一統志大名府城東有五鹿墟晉文公受塊于野人即此處又開州南三十里有五鹿城魯伐衛取五鹿葢此城也
102 	浮水故瀆又東南逕國邑
103 	城北故衛公國也漢光武以封周後也又東逕衛國縣故城南古斟觀
104 	應劭曰夏有觀扈即此城也竹書紀年梁惠成王二年齊田壽帥師伐趙圍觀觀降竹書作伐我
105 	浮水故瀆又東逕河牧城而東北出郡國志曰衛國姚姓有河牧城後漢書郡國志曰衛本觀故國姚姓此漏本觀故三字
106 	又東北入東武陽縣東入河又有漯水出焉戴延之謂之武陽也地理志曰漯水出東郡武陽縣今漯水上承河水于武陽縣東南西北逕武陽新城東曹操為東郡所治也引水自東門石竇北注于堂池池南故基尚存中城內又立一石甚大城西門名氷井門門內曲中氷井猶存門外有故臺號武陽臺匝臺俱有隅雉遺迹武陽臺在今東昌府莘縣界內
107 	河水又東逕武陽縣東范縣西而東北流也又東北過東阿縣北河水於范縣東北流為倉亭津東阿縣今屬兖州府述征記曰倉亭津在范縣界去東阿六十里魏土地記曰津在武陽縣東北七十里津河濟名也漢東阿故城在今陽榖縣東北范縣即今范縣倉亭津在縣西北
108 	河水又歴柯澤
109 	春秋左𫝊襄公十四年衛孫文子敗公徒于柯澤者也按左𫝊作阿澤杜注云濟北東阿縣西南有大澤
110 	逕東阿縣故城西而東北流注此下疑漏鄧里渠三字河水枝津東出謂之鄧里渠也
111 	又東北過茌平縣西河自鄧里渠東北逕昌鄉亭北逕碻磝城西茌平前漢書作茬平後漢書作荏平水經注作茌平宋宋景文曰當作茌
112 	述征記曰嚚磝朱本云當作碻磝津名也自黃河泛舟而渡者皆為津也其城臨水西南崩于河宋元嘉二十七年以王𤣥謨為寧朔將軍前鋒入河平碻磝守之都督劉義恭以沙城不守召𤣥謨令毀城而還按宋書王𤣥謨𫝊作江夏王義恭以為碻磝不可守召令還今此漏可字後登城之魏立濟州治此也王海引此作後更城之魏置鎮守名濟州闗按魏書地形志濟州治濟北碻磝城泰當八年置河水衝其西南隅又崩扵河即故茌平縣也應劭曰茌山名也縣在山之平陸故曰茌平也王莽之功崇矣經曰大河在其西鄧里渠歴其東即斯邑也昔石勒之𨽻師懽屯耕扵茌平聞鼔鞞之聲扵是縣也朱云十六國春秋後趙録石勒年二十餘為司馬騰所執賣充軍實至平原賣與茌平人師懽為奴每屯耕于野嘗聞鞞鐸之音勒以告諸奴而與柳城分河茌平今屬東昌府其故城在縣西三十里縣南有濟州城即古碻磝城
113 	河水又與鄧里渠水上承大河于東阿縣西東逕東阿縣故城北
114 	故衛邑也應仲瑗曰有西故稱東魏封曹雄為侯國朱云按魏志曹植自雍丘王徙封東阿王非侯國也宗室中亦無名雄者大城北門內西側臯上有大井其巨若輪深六七丈嵗嘗煮膠以貢天府本草所謂阿膠也故世俗有阿井之名阿井今在陽榖縣東北六十里水清冽而甘煮草為膠可以愈疾舊屬東阿故名阿井縣出佳繒縑故史記云秦昭王服太阿之劒阿縞之衣也
115 	又東北逕臨邑縣臨邑今屬濟南府與將渠合又北逕茌平縣東臨邑縣故城西北流入于河河水又東北流逕四瀆津原本漏逕字長通典盧縣東有漢臨邑縣故城盧縣今為濟南府 清縣四瀆津當在縣界臨邑故城東北
116 	津西側岸臨河有四瀆祠東對四瀆口河水東分濟亦曰泲水受河也然滎口水右斷門不通始自是出東北流然字之下疑有譌脫逕九里與清水合放泲瀆也自河入濟自泲入淮自淮達江水徑周通故有四瀆之名也昔趙殺鳴犢仲尼臨河而歎自是而返曰丘之不濟命也夫朱箋史記孔子世家孔子既不得用扵衛將西見趙簡子至扵河而聞竇鳴犢舜華之死也臨河而歎曰美哉洋洋乎丘之不濟此命也夫子貢趨而進曰敢問何謂也孔子曰竇鳴犢舜華晉國之賢大夫也趙簡子未得志之時須此兩人而後従政及其已得志殺之乃從政丘聞之也刳胎殺夭則麒麟不至郊竭澤涸魚則蛟龍不合隂陽覆巢毀卵則鳯凰不翔何則君子諱傷其類夫鳥獸之不義也尚知避之而況乎丘哉乃還索隠曰家語云聞趙簡子殺竇犨鳴犢及舜華國語云鳴鐸竇犨則竇犨字鳴犢聲轉字異琴操以為孔子臨狄水而歌矣狄水衍兮風揚波船楫顛倒更相加余按臨濟故狄也是濟所逕也得其通稱河水又逕楊墟縣之故城東俗猶謂是城曰陽疑當作楊城矣河水又逕茌平縣東城內有故臺世謂之時平城非也蓋茌時音相近耳疑縣徙也又東北過高唐縣界
117 	河水於縣何氏云河水扵縣漯水注之八字疑屬經文漯水注之此下原本有地理志曰至遺迹止一百字已見前注譌覆于此當屬衍文従朱本刪水自城東北逕東武陽縣故城南應劭曰縣在武水之陽王莽之武昌也然則漯水亦或武水也臧洪為東郡太守治此曹操圍張超扵雍丘洪以情義請袁紹救之不許洪與紹絶紹圍洪城中無食洪呼吏士曰洪扵大義不得不死諸君無事空受此禍衆泣曰何忍捨明府也男女八千餘人按後漢書臧洪𫝊當作七八十人相枕而死洪不屈紹殺洪邑人陳容為丞謂曰寧與臧洪同日死不與將軍同日生紹又殺之士為傷歎今城四周紹圍郭尚存水匝隍壍扵城東北合為一瀆東北出郭逕陽平縣之岡城西陽平故城今為東昌府莘縣治岡城在縣西南七里新志云故流今堙惟縣城西門外少南三里許有大陂廣十餘里其勢突城而東與陽榖縣西陂連夏秋積潦并成巨浸相𫝊為古漯河匪流處郡國志曰陽平縣有岡成亭逕陽平縣故城東漢昭帝元平元年封丞相蔡義為侯國漯水又北逕莘道城之西在今莘縣北北有莘亭春秋桓十年衛宣公使伋使諸齊令盜待扵莘伋壽繼殞扵此亭按左𫝊盜殺二子乃桓公十六年今云十年漏六字京相璠曰今平陽二字疑衍或當作東郡陽平縣北一十里有故莘亭道阨限蹊四字疑有譌誤要自衛適齊之道也望新臺扵河上感二子扵宿齡朱云宿當作夙詩人乗舟誠可悲矣今縣東有二子廟猶謂之孝祠矣漯水又東北逕樂平縣故城東故城在今堂邑縣東南三十里縣故清也漢高帝八年封宮中同於清朱箋按史記功臣表高祖八年封清簡侯空中漢功臣表作室中同徐廣曰一作窒中索隠曰窒中姓也無作宮中者宮字誤宣帝封許廣漢少弟翁孫為朱本作于樂平並為侯國王莽之清治矣漢章帝建始中更従今名也漯水又北逕聊城故城西聊城縣今為東昌府治古聊城在府城西北一十五里城內有金城周匝有水南門有馳道絶水南出自外泛舟而行矣東門側有層臺秀出魯仲連所謂還高唐之兵郤聊城之衆者也
118 	漯水又東北逕清河縣故城東城在今清平縣南清平本漢貝丘縣其西南有貝丘城
119 	地理風俗記曰甘陵故清河清河在南一十七里今扵甘陵縣故城東南無城以擬之直東二十里有艾亭城東南四十里有此城疑即清河城也後蠻居之故世稱蠻城也朱本無也字
120 	漯水又東北逕文鄉縣城東南又東北逕博平縣文鄉城亦在清平縣南博平城在今博平縣西北三十里
121 	故城內有層臺秀上王莽改之曰加睦也右與黃溝同注川澤
122 	黃溝承聊城郭水水泛則津注水耗則輟流自城東北出逕清河城南又東北逕攝城北春秋所謂聊攝以東也俗稱郭城非也城東西三里南北二里東西隅有金城城卑下墟郭尚存左右多墳隴京相璠曰聊城縣東北三十里有故攝城今此城西去聊城二十五六里許即攝城者也攝城在今博平縣西南二十里
123 	又東逕文鄉城又東南逕王城北
124 	魏太常七年安平王鎮平原所築世謂之王城太和二十三年罷鎮立平原郡治此城也
125 	黃溝又東北逕左與漯水隠覆勢鎮河陸東出扵高唐縣大河右迤東注漯水矣
126 	桑欽地理志曰地理志非桑欽所撰何得曰桑欽地理志蓋漯水出高唐句乃地理志引桑欽之言當云地理志曰桑欽言漯水出高唐方是漯水出高唐余按竹書穆天子𫝊稱丁卯天子自五鹿東征釣于漯水以祭淑人是曰祭丘己巳天子東征食馬于漯水之上尋其沿歴逕趣不得近出高唐也桑氏所言蓋津流出次于所間去聲也俗以是水上承于河亦謂之源河矣禹貢錐指曰源河乃漯之再出者桑欽惟知此而不知起東武陽則疎矣河既與漯合復分為二漯由漯隂故城北河由平原故城東盖自高唐以西至武陽河在南而漯在北自高唐以東至海則漯在南而河在北矣今禹城縣南有源陽故城唐縣在源河之北故名
127 	漯水又東北逕援縣故城西王莽之東順亭也杜預釋地曰濟南祝阿縣西北有援城援城今在禹城縣西南漢志作瑗
128 	漯水又逕高唐縣故城東昔齊威王使盻子守高唐趙人不敢漁扵河即魯仲連子謂田巴曰今楚軍南陽趙伐高唐者也春秋左𫝊哀公十年趙鞅帥師伐齊取黎及轅毁高唐之郭杜預曰轅即援也祝阿縣西北有高城高唐城今在濟南府禹城縣西四十里禹城本漢祝阿縣
129 	漯水又東北逕漯隂縣故城北縣故黎邑也漢武帝元光三年封匈奴降王王莽更名翼城歴北漯隂城南伏琛謂之漯陽城南有魏沇州刺史劉岱碑地理風俗記曰平原漯隂縣今巨漯亭是也按臨邑縣西有漯隂故城元和志漯水北去臨邑縣七里
130 	漯水又東北逕著縣故城南城在今濟陽縣西南又東北逕崔氏城北城今在章丘縣西北
131 	春秋左傳襄公二十七年崔成請老扵崔氏按左傳無氏字者也杜預釋地曰濟南東朝陽縣西北有崔氏城漯水東南逕東朝陽縣故城南城亦在章丘縣西北
132 	漢高帝六年按漢表是七年封都尉華寄為侯國地理風俗記曰南陽有朝陽縣故加東地理志曰王莽之修治也
133 	漯水又東逕漢徴君伏生墓南碑碣尚存以明經為秦博士秦坑儒士伏生隠焉漢興教扵齊魯之間文帝撰五經尚書太傅安帝徴之年老不行及使掌故歐陽生等受尚書于徴君號曰伏生者也
134 	漯水又東逕鄒平縣故城北今濟南府青城縣界有東鄒故城有原本譌作右鄒侯國舜後姚姓也
135 	漯水又東北逕建信縣故城北今在青州府高苑縣西北漢高帝七年封婁敬為侯國按史漢功臣表俱不列婁敬封國漢志建信下亦不曰侯國敬𫝊亦但云封敬二干石為闗內侯號建信侯則知建信之號乃虛名非封國也今云封為侯國恐非是應劭曰臨沛縣西北五十里臨沛當作臨泲有建信侯疑屬衍文城都尉治故城者也
136 	漯水又東北逕千乗縣二城間漢高帝六年以為千乗郡王莽之建信也章帝建初四年為王國和帝永元七年改為樂安郡故齊也伏琛曰千乘城疑漏在字齊城西北一百五十里隔㑹水即漯水之別名也元和志千乗故城在淄州高苑縣北二十五里
137 	又東北為馬常坈朱箋玉篇坈音而勇切地名今按下文里數則坈乃澱泊之類韻補云與坑同
138 	坈東西八十里南北三十里亂河枝流而入扵海河海之饒兹焉為最地理風俗記曰漯水東北至千乗入海河盛則通津委海水耗則㣲涓絶流書浮扵濟漯亦是水者也
139 	禹貢錐指曰此自西漢末以迄後魏漯川之原委也以今輿地言之濬縣滑縣開州清豐並屬直𨽻大名府觀成濮州范縣朝城莘縣堂邑聊城清平博平並屬山東東昌府禹城臨邑濟陽章丘鄒平齊東青城並屬濟南府高苑屬青州府諸州縣界中皆古漯水之所經自宋世河決商胡疑當作河朝城流絶而舊迹之存者鮮矣又東北過楊墟縣東商河出焉
140 	地理志曰楊墟平原之𨽻縣也漢景帝四年按漢書王子侯表是文帝四年今云景帝誤以封齊悼恵王子將廬按史記齊悼恵王世家及漢表俱作將閭今云將廬従史表也為侯國也城在高唐城之西南經次扵此是不比也商河首受河亦漯水及澤水所潭水也禹貢錐指引此作澤水所澤也淵而不流世謂之清水自此雖沙漲填塞厥迹尚存歴澤而北俗謂之落里坈逕張公城西又北重源潛發世謂之落里坈亦曰小漳河商漳聲相近故字與讀移耳元和志云漢鴻嘉四年河水泛溢河隄都尉許商鑿此河通海故以商為名商河行大河之南漯水之北
141 	商河又北逕平原縣東又逕安徳縣故城南又東北逕昌平縣故城南又東逕般縣故城南又東逕樂陵縣故城南般縣故城在今徳平縣東北樂陵故城在今樂陵縣界
142 	漢宣帝地節四年封侍中史子長為侯國漢表史高封樂陵侯今云子長高字也
143 	商河又東逕初鄉縣故城南初鄉故城在今商河縣西北高后八年封齊悼恵王子劉辟光為侯國也王莽更之曰張鄉也應劭曰般縣東南六十里有初鄉城故縣也按漢志平原郡朸縣莽曰張鄉應劭曰音力絶無所謂初鄉縣者况劉辟光亦封朸侯則應作朸縣明矣鄉字亦疑衍又按史漢表悼恵王子辟光于文帝四年封朸侯今云高后八年亦誤沙溝水注之
144 	水南出大河之陽泉源之不合河者二百步其水北流注商河
145 	商河又東北流逕馬嶺城西北而流二字疑衍屈而東注南轉逕城東
146 	城在河曲之中東海王越斬汲桑扵是城朱箋十六國春秋後趙録永嘉元年冬并州人田蘭等起兵斬汲桑于樂陵晉書載記石勒奔樂平東海王越追斬汲桑于平原
147 	商河又東北逕冨平縣故城北今濟南府陵縣東北二十里有厭次故城地理志曰侯國也王莽曰安樂亭應劭曰明帝更名闞駰四厭次縣本冨平矣車騎將軍張安世之封邑非也按漢書昭帝元鳯六年封右將軍張安世為富平侯薨子延壽嗣國在陳留別邑按漢書此下尚有在字魏郡陳留風俗𫝊曰陳留尉氏縣安陵鄉故冨平縣也是乃安世所食矣歲入租千餘萬延壽自以身無功徳何堪久居先人大國上書減戶天子以為有讓徙封平原并食一邑戶口如故而稅減半十三州志曰明帝永平五年改曰厭次矣按史記高祖功臣侯者表高帝六年封元頃為侯國徐廣音義曰漢書作侯爰類字按漢表作厭次侯爰類是知厭次舊名非始明帝盖復故耳縣西有東方朔冢東方朔墓今在陵縣東北二十二里有唐顔魯公所書碑刻側有祠祠有神驗水側有雲城漢武帝元封四年封齊孝王子劉信為侯國也按漢書王子侯表雲侯信乃元朔四年封非元封也商河又分為二水南水謂之長聚溝
148 	東流傾注為海溝南海疑作水側有蒲臺臺高八丈方二百步三齊略記曰鬲城東南有蒲臺秦始皇東遊海上於臺下蟠蒲繫馬至今嵗疑漏一歲字蒲生縈委若有繫狀似水楊可以為箭今東去海三十里蒲臺今為縣屬濟南府
149 	北水世又謂之白薄瀆
150 	東北流注扵海水矣
151 	大河又東北逕高唐縣故城西春秋左𫝊襄公十九年齊靈公廢太子光而立公子牙以夙沙衛為少傅齊侯卒崔杼逆光光立殺公子牙于句瀆之丘衛奔高唐以叛京相璠曰本平原縣也為為字誤朱本改作魏謝云當作齊之西鄙也大河逕其西而不出其東經言出東誤耳高唐故城在今禹城縣西四十里本齊高唐邑齊趙以河為境威王曰吾臣有盻子使守高唐則趙人不敢漁扵河即此河也
152 	大河又北逕張公城臨側河湄魏青州刺史張治此故世謂之張公城水有津焉名之曰張公渡在今平原縣南六十里
153 	河水又北逕平原縣故城東故城在今縣南地理風俗記曰原博平也故曰平原矣縣故平原郡治矣漢高帝六年置王莽改曰河平也晉灼曰齊西有平原河河水北過高唐縣即平原也故經言河水逕高唐縣東非也按地理志曰高唐平原也高唐漯水所出平原則篤馬河導焉明平原非高唐大河不得出其東審矣
154 	大河右溢世謂之甘棗溝水側多棗故俗取名焉河盛則委泛水耗則輟流故瀆又東北歴長堤逕溫隂縣北按漢志有漯隂而無溫隂宋本亦作漯隂恐當依宋本為是下同
155 	東逕著城北東為波淀淵潭相接世謂之穢野薄河水又北逕陽阿縣故城東朱本作西
156 	漢高帝六年封郎中萬訢為侯國按史漢功臣表俱無陽阿侯萬訢其人者且漢志陽阿屬上黨郡河水扵此非入上黨之所恐有譌誤應劭曰溫亦當作漯隂縣東南五十里有阿陽鄉故縣也按陽阿縣屬上黨郡漯隂縣屬平原郡一在并州一在青州相去遼逺必非河水同逕之地按平原郡有阿陽與漯隂相連則宜作阿陽無疑但所謂侯國則史漢表有陽阿而無阿陽恐所云萬訢者不足憑也
157 	又東北過漯陽縣北按漯水下注云北漯隂城伏琛謂之漯陽城在今青城縣界漯水之北河水自平原左逕安徳城東而北為鹿角津今陵縣治即安徳故城縣東南有鹿角闗因津為名與臨邑縣接界東北逕般縣樂陵朸鄉厭次縣南為厭次河
158 	漢安帝永初二年劇賊畢毫等數百乗船㓂平原縣令劉雄門下小吏所輔浮舟追至厭次津與賊合戰並為賊擒求代雄毫縱雄扵此津所輔可謂孝盡愛敬義極君臣矣
159 	河水又逕漯隂縣故城北一作右逕王莽之臣武縣也
160 	河水又東北為漯沃津
161 	漯沃縣故城南王莽之近亭者也地理風俗記曰千乗縣西北五十里有大河河北有漯沃城故縣也魏改為後部亭今俗遂名之曰右輔城今蒲臺縣東有漯沃故城河水又東逕千乗城北
162 	伏琛之所謂千乗北城者也今高苑縣北有千乗故城未知是此城否又東北過黎城縣北禹貢錐指據濟水經文改作利縣云彼注云地理志齊郡有利縣晏謨曰縣在齊城北五十里今博興縣東有利縣故城又東北過甲下邑濟水従西來注之又東北入于海
163 	河水又東分為二水枝津東逕甲下城南東南歴常沇按上文有馬常坈經文此當云歴馬常坈為是注濟
164 	經言泲水注河水自枝津東北流至甲下邑北世謂之倉子城非也又東北流入于海淮南子曰九折注為海而流不絶者崑崙之輸也尚書禹貢曰夾石碣石入于河山海經曰碣石之山繩水出焉東流注于河河之入海舊在碣石今川流所導非禹瀆也周定王五年河徙故瀆故班固曰商渇朱本作碣周移也又以漢武帝元光二年河又徙東郡更注渤海是以漢司空掾王橫言曰往者天常連北風海水溢西南出寖數百里故張君云碣石在海中葢淪扵海水也昔燕齊遼曠分置營州今城届海濵海水北侵城垂淪平謝云宋本作城垂淪者半王橫之言信而有徴碣石入海非無證禹貢錐指以今輿地言之滑縣開州並屬直𨽻大名府觀城濮州范縣朝城並屬山東東昌府陽榖屬兖州府茌平屬東昌府禹城平原陵縣徳平樂陵商河武定青城蒲臺並屬濟南府高苑博興並屬青州府諸州縣界中皆東漢以後大河之所行也
165 	水經注集釋訂訛卷五
9.卷六
1 	欽定四庫全書
2 	水經注集釋訂訛卷六
3 	歸安沈炳巽撰
4 	汾水　　澮水　　涑水　　文水原公水　洞渦水　晉水　　湛水汾水出太原汾陽縣北管涔山按今靜樂縣在太原府西北二百二十里本漢汾陽縣地地理志汾陽北山汾水所出西南至汾陰入河過郡二行一千三百四十里管涔山一名燕京山淮南子汾出燕京是也隋志靜樂縣有管涔山元和志云在縣北一百二十里
5 	山海經曰北次二經之首在河之東其東按經無東字首枕汾其名曰管涔之山其上無草木按經作其上無木而多草而下多玉汾水出焉西流注于河十三州志曰出武州之燕京山亦管涔之異名也其山重阜修層朱本改巖有草無木泉源道于南麓之下蓋稚水濛流耳又西南夾岸連山聨峰接勢劉淵族子曜常隠居于管涔之山夜中忽有二童子入跪曰管涔王使小臣奉謁趙皇帝獻劍一口置前再拜而去以燭視之劍長二尺光澤非常背有銘曰神劍服十六國春秋前趙録劉曜𫝊無服字御除衆毒曜遂服之劍隨按傳漏四字時變為五色也後曜遂為胡王矣汾水又南與東西溫溪合水出右近溪聲流翼注水上雜樹交陰雲垂烟接自是水流潭漲波襄轉泛又南逕一城東憑墉積石側枕汾水俗謂之代城城疑當作水又南出二城間其城角倚翼枕汾流世謂之侯莫干城盖語出戎方傳呼失實也汾水又南逕汾陽縣故城東城在今太原府陽曲縣北十里川土寛平峘山夷水故地理志汾水出汾陽縣北山西南流者也漢髙帝十一年封靳強為侯國後立屯農積粟在斯謂之羊腸倉山有羊腸坂在晉陽西北石磴縈委若羊腸焉故倉坂取名矣漢永平中治呼沲石臼河按司馬彪後漢郡國志常山南行唐縣有石臼谷蓋咨乗御覽作資承嘑沱之水轉山東之費疑當作漕自都盧按後漢書鄧訓傳作都慮至羊腸倉將憑汾水以漕太原用實秦晉苦役連年轉運所經凡三項本作二百八十九隘死者無算拜鄧訓為謁者監䕶水功訓隠括知其難立朱箋按訓傳云訓考量隠括知大功難立注云隠審量括之也拘木必待隠括蒸揉然後直也具言肅宗肅宗從之全活數千人和熹鄧后之立叔父何校後漢書叔父下增陔字以為訓積善所致也羊腸即此倉也魏土地記曰秀容秀容故城在今太原府忻州西北五十里胡人徙居之立秀容䕶軍治東去㳂疑是汾水六十里南與酸水合水源西出少陽之山東南流注於汾水山海經作東流注于汾水無南字汾水又南出山東南流洛陰水注之水出新興郡西流逕洛陰城北在今太原府東北六十里又西逕盂縣故城南在今太原府東北八十里春秋左傳昭公二十八年分祁氏七縣為大夫之邑以孟丙為盂大夫左傳昭公二十八年魏獻子為政分祁氏之田以為七縣盂其一也水又西逕狼盂按漢志當作孟縣故城南在今太原府北七十里王莽之狼調也左右夾澗幽深南面大壑俗謂之狼馬澗舊斷澗為城有南北門門闉故壁尚在洛陰水又西南逕陽曲城北元和志陽曲故城在太原縣東北四十五里魏土地記曰陽曲胡寄居太原界置陽曲䕶軍治其水西南流注于汾水汾水又南逕陽曲城西南注也
6 	東南過晉陽縣東今為山西太原府太原縣晉水從縣南東流注之太原郡治晉陽城秦昭襄王三年立尚書所謂既修太原者也春秋說題辭曰髙平曰太原原端也平而有度廣延當作疋五下切古雅字按古文大小雅爾雅字本作疋曰大鹵太原也釋名曰地不生物曰鹵盧釋名曰鹵罏也如罏火處也穀梁傳曰中國曰太原夷狄曰大鹵尚書大𫝊曰東原底平大而髙平者謂之太原郡取稱焉魏土地記曰城東有汾水南流水東有晉使持節都督幷州諸軍事鎮北將軍太原成王之碑水上舊有梁清洴殞于梁下豫讓死于津側亦襄子解衣之所在也朱箋呂氏春秋云趙襄子逰于囿中至于梁馬卻不進使青荓進視則豫讓佯為死人叱青荓曰吾且有事青荓退而自殺史記刺客傳豫讓伏于襄子所過之橋下襄子至橋馬驚襄子曰此必是豫讓也使人問之果豫讓也於是襄子數之豫讓請襄子之衣而擊焉於是襄子大義之使使持衣與豫讓豫讓拔劍三躍而擊之伏劍自殺汾水西逕晉陽城南舊有介子推祠前有碑廟宇傾頽惟單碑獨存矣今文字剝落無可尋也今太原縣南有赤橋舊謂之豫讓橋
7 	又南洞渦水從東來注之汾水又南逕梗陽縣故城東故榆次之梗陽縣也魏獻子以邑大夫何云大夫上有闕文魏戌也京相璠曰梗陽晉邑也今太原晉陽縣南四十里榆㳄界有梗陽城汾水又南即洞渦水會者也元和志云梗陽故城在清源縣南一百二十里又南過大陵縣東故城在今文水縣北十三里
8 	昔趙武靈王逰大陵夢處女鼓瑟而歌想見其人呉廣進孟姚焉即於此縣也史記趙世家武靈王逰大陵他日王夢見處女鼓琴而歌詩曰美人熒熒兮顔若苕之榮命乎命乎曽無我嬴異日王飲酒樂數言所夢想見其狀呉廣聞之因夫人而內其女嬴孟姚也王莽改曰大寧矣汾水於縣左迤為鄥澤廣雅曰水自汾出為汾陂其陂東西四里南北一十餘里陂南接鄥地理志曰九澤在北幷州藪也呂氏春秋謂之大陸又名之曰漚洟之澤俗謂之鄥城朱箋呂氏春秋九藪呉之具區楚之雲夢秦之陽華晉之大陸梁之囿田孟諸齊之海隅趙之鉅鹿燕之大昭周禮云正北幷州其川虖沱嘔夷註云嘔夷祁夷也許慎說文云漹水出西河中陽縣之西南入河即此水也漹水又會嬰侯之水山海經稱謁戾之山嬰侯之水出于其隂北流注于汜水右出汜山其水殊源共合注于嬰侯之水亂流逕中都縣南俗又謂之中都水侯甲水注之水發源孫云當作原平地理志原平縣屬太原郡縣胡甲山有長坂謂之胡甲嶺即劉歆遂初賦所謂越侯甲而長驅者也蔡邕曰侯甲亦邑名也在祁縣侯甲水又西北歴宜歳郊逕太谷謂之太谷水出谷西北流逕祁縣故城南今屬大原府故城在縣西七里自縣連延西接鄔澤是為祁藪也即爾雅所謂昭餘祁矣賈辛邑也辛貌醜妻不為言與之如臯射雉雙中之則笑也朱箋按春秋左傳昭八二十八年賈辛將見魏獻子魏獻子曰辛來昔叔向適鄭鬷蔑惡欲觀叔向從使之收器者而往立於堂下一言而善叔向將飲酒聞之曰必鬷明也下執其手以上曰昔賈大夫惡娶妻而美三年不言不笑御以如臯射雉獲之其妻始笑而言據此則貌醜者乃賈大夫非賈辛也王莽之示縣也又西逕京陵縣故城在今汾州府平遥縣東七十里北王莽更名曰致城矣於春秋為九原之地也故國語曰趙文子與叔向遊於九原曰死者若可作也吾誰與歸叔向曰其陽子乎文子曰夫陽子行廉直於晉國不免其身智不足稱吾其隨會乎納諫不忘其師矣故其京尚存漢興增陵於其下故曰京陵焉侯甲水又西北逕中都縣故城南在今榆次縣東一百五十里臨城際水湄春秋昭公二年晉侯執陳無宇於中都者也漢文帝為代王都此武帝元封四年上幸中都宮殿上見光赦中都死罪以下侯甲水又西合為嬰侯之水逕鄔縣故城南晉大夫司馬彌牟之邑也謂之鄔水也俗亦曰慮水慮漹疑當作鄔聲相近故因變焉又西北入鄔陂而歸于汾流矣又南過平陶縣東文水從西來流注之元和志文水縣本漢大陵縣地汾水經縣東十五里文水在縣西漢平陶縣城在縣西南二十五里後魏改為平遙
9 	汾水又南與石桐水合即綿水也水出界休縣之綿山北流逕石桐寺西即介子推之祠也昔子推逃晉公之賞而隠于綿上之山也晉文公求之不得乃封綿為介子推之田曰以志我過且旌善人因名斯山為介山故袁崧郡國志曰界休縣有介山有綿上聚子推廟王肅襄朱箋當作喪按隋史經籍志有王肅喪服要記一卷服要記曰昔魯哀公祖載其父孔子問曰寧設桂樹乎哀公曰不也桂樹者起于介子推子推晉之人也文公有內難出國之狄子推隨其行割肉以續軍糧後文公復國忽忘子推子推奉唱二字疑誤而歌文公始悟當受爵祿子推奔介山抱木而燒死國人𦵏之恐其神魂賈於地朱云賈於地疑有脫誤或當作貿貿故作桂樹焉吾父生於宮殿死於枕席何用桂樹為余案夫子尚非璵璠送𦵏安能問桂樹為禮乎王肅此證近於誣矣石桐水又西流注于汾水又西南逕界休漢志屬太原郡今沔陽府靈石縣縣故城西王莽更名之曰界美矣城東有郭林宗宋子浚二碑宋沖以有道此下甚多訛誤司徒徵林宗縣漏人字也辟司徒舉太以疾辭按後漢書郭泰傳司徒黃瓊辟太常趙典舉有道或勸林宗仕進者對曰吾夜觀乾象晝察人事天之所廢不可支也遂並不應據傳此頗誤其碑文之疑訛或當作有云將蹈洪崖之遐迹紹巢由之逸按中郎集作絶軌翔區外以舒翼起碑作超天路碑作衢以髙峙稟命不融享年四十有三傳作四十二建寧四年傳作二年正月丁亥卒凡我四方同好之人永懷哀痛乃樹碑表墓昭銘景行云陳留蔡伯喈范陽盧子幹扶風馬日磾等逺來奔喪朋友服心喪朞年者如韓子助宋子浚等二十四人其餘門人著錫衰者千數其碑文此下有脫誤故蔡伯喈謂盧子幹馬日磾曰吾為天下碑文多矣皆有慙容惟郭有道無愧于色矣按傳云建寧二年春卒于家時年四十二四方之士千餘人皆來會葬同志者乃共刻石立碑蔡邕為文既而謂涿郡盧植曰吾為碑銘多矣皆有慚徳惟郭有道無慚色耳較此似明白汾水之右有左部城蓋劉淵為晉都尉漏時字所築也
10 	又南過冦爵津一作冠
11 	汾津名也在介休縣之西南俗謂之雀鼠谷數十里間道隘水左右悉結偏梁閣道累石就路縈帶巖側或去水一丈或高六丈朱云按太平御覽引此云或去水一尺或髙五六尺上戴山阜下臨絶澗俗謂之魯般橋蓋通古之津隘矣亦在今之地嶮也元和志雀䑕谷在介休縣西十二里汾水在縣北十二里靈石縣本介休地汾河在縣北十步
12 	又南入河東界又南過永安縣西故彘縣也今為平陽府趙城縣周厲王流于彘即此城也王莽更名黃城漢順帝陽嘉三年改曰永安縣霍伯之都也歴唐城東瓚注漢書云堯所都也東去彘十里汾水又東與彘水合水出東北太岳山禹貢所謂岳陽也即霍太山矣在今趙城縣東北四十五里山上有飛㢘朱云漏墓飛廉三字以善走事紂惡來漏以字多力見知周王伐紂兼殺惡來飛㢘先為紂使北方還無所報乃壇于霍太山而致命焉得石棺銘曰帝令處父不與殷亂賜汝石棺以葬死遂以葬於朱云當作焉但作於亦通霍太山有岳廟廟甚靈鳥雀不棲其林猛虎常守其庭又有靈泉以供祭事鼓動則泉流聲絶則水竭湘東陰山縣有侯曇山上有靈壇壇前有石井深數尺疑當作丈居常無水及臨祈禱則甘泉湧出周用而已亦其比也彘水又西流逕觀阜北故百邑也原過之從襄子也受竹書於王澤以告襄子襄子齋三日親自剖竹有朱書曰余霍太山山陽侯天使也三月丙戌余將使汝反滅智氏女亦立我于百邑也襄子拜受山神之命遂滅智氏祠三神于百邑使原過主之世謂其處為觀阜也彘水又西流逕永安縣故城南西南流注于汾水汾水又南逕霍城東唐霍邑縣今為霍州屬平陽府故霍國也昔晉獻公滅霍趙夙為御霍哀公奔齊晉國大旱卜之曰霍太山為祟使趙夙召霍君奉祀晉復穰也蓋霍哀公之故居也汾水又逕趙城西南穆王以封造父趙氏自此始也汾水又南霍水入焉水出霍太山發源成潭漲七十步而不測其深西南逕趙城南西流注于汾水
13 	又南過楊縣東故城在今平陽府洪洞縣東南一十八里澗水東出穀逺縣西山西南逕楊縣霍山南又西逕故城北晉大夫僚公去安之邑也朱曰郡國志云河東郡楊縣有髙梁亭晉羊舌大夫叔向邑也此云僚公去安誠所未詳炳巽按左傳昭公二十八年晉魏獻子分羊舌氏之田為三縣僚安為楊氏大夫則郡國志所云乃獻子未分時羊舌氏之故邑酈注所引則據既分而言何云未詳惟公去二字似屬衍文耳應劭曰故楊侯國王莽更名有年亭也其水西流入于汾水汾水逕楊城西不於東矣魏土地記曰平陽原本訛作楊郡治楊縣郡西有汾水南流者是也
14 	西南過髙梁邑西
15 	黑水出黑山西逕楊城南又西與巢山水會明一統志黑山在平陽府浮山縣北四十里黑水出焉亦名澇水西北流入于汾山海經曰牛首之山勞水出焉西流注于潏水疑是水也潏水即巢山之水也水源東南出巢山東谷北逕浮山東又西北流與勞水合亂流西北逕髙梁城北髙梁故城在今稷山縣東南三十里西流入于汾水又南逕髙梁故城西故高梁之墟也春秋僖公二十四年秦穆公納公子重耳於晉害懷公於此竹書紀年晉出公三十年朱云竹書紀年作出公十三年智伯瑶城髙梁漢髙帝十二年以為侯國封恭侯酈介于斯邑也按漢表作共侯酈疥
16 	又東過平陽縣東
17 	汾水又南逕白馬城西魏刑白馬而築之故世謂之白馬城在今平陽府東北二十里今平陽郡治汾水又南逕平陽縣故城東城在今臨汾縣西南晉大夫趙鼂之故邑也左傳晉分祁氏羊舌氏之田以趙朝為平陽大夫按鼂乃古朝字本通應劭曰縣在平河之陽堯舜並都之也竹書紀年晉烈公元年韓武子都平陽漢昭帝封度遼將軍范明友為侯國按漢書功臣表范明友封平陵侯此云平陽未知孰是王莽之香平也晉立平陽郡即此矣水側有堯廟前有碑魏土地記曰平陽城東十里汾水東原上有小臺臺上有堯神屋石碑永嘉三年劉淵徙漏都字平陽於汾水得白玉印方四寸髙二寸二分十六國春秋作一寸二分龍鈕其文曰有新寶之印王莽所造也淵以為天授改永鳳二年為河瑞元年汾水南與平水合水出平陽西壺口山尚書所謂壺口治梁及岐也其水東逕狐谷亭北春秋時狄侵晉取狐廚者也又東逕平陽城南東入汾俗以為晉水非也汾水又南歴襄陵縣故城西在今襄陵縣東南二十里名曰卻犨城晉大夫郤犨之邑也故其地有犨氏鄉亭矣縣蓋即陵以名氏也王莽更名曰幹昌也
18 	又南過臨汾縣東今為平陽府治及各屬縣天井水出東陘山西南北有長嶺嶺上東西有通道即銒蹬也穆天子傳曰乙酉天子西絶銒蹬按傳當作隥注云即井銒之山西南至鹽按傳作盬注云盬鹽池也今在河東解縣音古今竟作鹽誤是也其水三泉奇發西北流總成一川西逕堯城南又西流入汾
19 	又屈從縣南西流
20 	汾水又經絳縣故城北竹書紀年梁武王按竹書紀年當作惠成王二十五年絳中地●西絶於汾汾水西逕虒祁宫北宫地背汾面澮西則兩川之交會也今平陽府絳州南有虒祁宮橫水有故梁截汾水中凡有三十柱柱徑五尺裁與水平蓋晉平公之故梁也物在水故能持久而不敗也又西逕魏正平郡南今絳州本漢臨汾縣地後魏改曰正平幷置郡故東州治太和中皇都徙洛置州立郡矣又西逕正橋澮水入焉正橋朱云一作王橋何云澮水西至王橋注于汾水經見後竟當作王
21 	又西過長修縣南
22 	汾水又西與古水合出臨汾縣故城西黄阜下其大若輪西南流故黃溝出焉東注于汾今無水又西南逕魏正平郡北又西逕荀城東古荀國也汲郡古文晉武公滅荀以賜大夫原氏也古水又西南入于汾汾水又西南逕長修縣故城南漢髙帝十一年以為侯國封莊恬也有修水出縣南而西南流入汾汾水又西逕清原城北故清陽亭也城北有清原晉侯蒐清原作三軍處也汾水又逕冀亭南昔臼季使過冀野見郤缺耨其妻饁之相敬如賔言之文公文公命之為卿復與之冀京相璠曰今河東皮氏縣有冀亭古之冀國所都也杜預釋地曰平陽皮氏縣東北有冀亭即此亭也汾水又西與華水合水出北山華谷西南流逕一一作于故城俗謂之梗陽城非也梗陽在榆次在此非一曰非在此按故漢上谷長史侯相碑曰侯氏出自倉頡之後踰殷歴周各以氏分或著楚魏或顯齊秦晉卿士蒍斯其裔也食采華陽蒲坂北亭即是城也其水西南流注于汾汾水又逕稷山北今稷山縣因名為山在水南四十里許山東西二十里南北三十里髙十三里西去介山一十五里山上有稷祠山下稷亭春秋宣公十五年秦桓公治兵于稷以畧狄土是也按左傳宣公十五年秋七月秦桓公伐晉次于輔氏壬午晉侯治兵于稷以畧狄地此云秦桓公治兵于稷恐訛
23 	又西過皮氏縣南今河津縣西二里有皮氏故城汾水西逕鄧邱北顧云鄧當作鄈顔師古曰鄈與葵同亦作葵漢舊儀作葵土宋史鎮王元偓傳上登葵丘亭是也從邑癸聲朱箋作邑登亦當作癸故漢氏之方澤也賈逵云漢法三年祭地汾陰方澤澤中有方丘故謂之方澤丘即鄧丘也許慎說文稱從邑登聲河東臨汾地名矣在介山北山即汾山也其山特立周七十里髙三十里文頴言在皮氏東南則可三十里乃非也今準此山可髙十餘里山上有神廟廟側有靈泉祈祭之日周而不耗世亦謂之子推祠揚雄河東賦曰靈輿安步周流容與以覽于介山嗟文公而愍推兮勤大禹於龍門師古曰禹鑿龍門以通河水故勤勞也晉太康記及地道記與永初記並言子推所逃隠于是山即實非也余案介推所隠者綿山也文公環而封之為介推田號其山為介山杜預曰在西河介休縣者是也汾水又西逕耿鄉城北故殷都也帝祖乙自相徙此為河所毀故書敘曰祖乙圯于耿杜預曰平陽皮氏縣東南耿鄉是也盤庚以耿在河北廹近山川乃自耿遷亳後晉獻公滅之以封趙夙後襄子與韓魏分晉韓康子居平陽魏桓子都安邑號為三晉此其一也漢武帝行幸河東濟汾河作秋風辭於斯水之上汾水又西逕皮氏縣南竹書紀年魏襄王十二年秦公孫爰帥師伐我圍按竹書國字衍皮氏翟章帥師救皮氏圍疾西風十三年城皮氏者也漢河東太守潘係穿渠引汾水以溉皮氏縣故渠尚存今無水
24 	又西至汾陰縣北西注于河
25 	水南有長阜背汾帶河阜長四五里廣二里餘髙十丈汾水歴其陰西入河漢書謂之汾陰脽漢書武帝紀元鼎四年立后土祠于汾陰脽上蘇林云脽音誰如淳云脽者河之東岸特堆掘長四五里廣二里餘髙十餘丈汾陰縣治之上后土祠在縣西汾在脽之北今滎河縣北有汾陰故城唐改汾陰曰寶鼎元和志汾水在寶鼎縣北二十五里舊經后土祠下西注于河明慶隆四年東徙由河津縣葫蘆灘南入河應劭曰脽丘類也汾陰男子公孫祥望氣寶物之精上見祥言之于武帝武帝于水獲寶鼎焉遷于甘泉宮改其年曰元鼎按漢書郊祀志天子東幸汾陰汾陰男子公孫滂洋等見汾旁有光如絳上遂立后土祠于汾陰脽上今云公孫祥訛旁又史記封禪書云汾陰巫錦為民祠魏脽后土營 見地如鈎狀掊視得鼎鼎大異于衆鼎文鏤無欵識怪之言吏吏告河東太守勝勝以聞天子使使驗問巫得鼎無姦詐乃以禮祠迎鼎至甘泉云云則得鼎者乃巫錦聞于上者乃河東太守勝與公孫滂洋等見汾旁有光立后土祠自是兩事並非一人且鼎得于祠旁地上亦非武帝于水獲之今以兩事屬之一人似有訛誤即此處
26 	禹貢錐指以今輿地言之靜樂陽曲太原清源交城文水祁縣並屬山西太原府平遙汾陽介休孝義並屬汾州府靈石汾西霍州趙城洪洞臨汾襄陵太平絳州曲沃稷山河津滎河並屬平陽府諸州縣界中皆汾水之所經也
27 	澮水出河東絳縣東澮交東髙山澮水在今平陽府翼城縣源出縣東烏嶺山西流入于汾
28 	澮水東出詳髙山按山西平陽府翼城縣有澮髙山又名翺翔山詳疑當作翔亦曰河南山又曰澮山西逕翼城南按詩譜言晉穆侯遷都于綘異朱本作翼愚謂此屬衍字按竹書紀年云晉遷于絳原無翼字況孝侯乃穆侯之孫竹書云孝侯八年晉侯在翼稱翼侯則穆侯時不當先有翼之名也孫孝侯改絳為翼翼為晉之舊都也後獻公又北廣其城方二里又命之為絳故司馬遷史記年表稱獻公九年始城絳都左傳莊公二十六年晉士蒍城絳以深其宮是也其水又西南合黑水嶺水導源東北黑水谷西南流經翼城北右引北川水出平川南流注之亂流西南入澮水澮水又西南與諸水合謂之澮交竹書紀年曰莊伯十二年翼侯焚曲沃之禾而還作為文公也又有賀水東出近川西南至澮交入澮又有髙泉水出東南近川西北趣澮交注澮又南紫谷水東出白馬山白馬川遁甲開山圖曰絳山東距白馬山謂是山也西逕榮何云當作陘庭城南而西出紫谷與乾河合即敎水之枝川也史記白起傳稱起涉河取韓安邑東至乾河是也其水西與田川水合水出東溪西北至澮交入澮又有女家水出于家谷竹書紀年曰莊伯以曲沃叛伐翼公子萬救翼荀叔軫追之至于家谷有范壁水出于壁下並西北流至翼廣城昔晉軍北入翼廣以築之因即其姓以名之二水合而為西北流至澮交入澮澮水又西南與絳水合俗謂之白水也疑衍非也水出絳山東至寒泉奮湧揚波北注二字疑衍縣流奔壑十一疑當作一十許丈青崖若㸃黛素湍如委練望之極為奇觀矣其水西北流注于澮應劭曰絳水出絳縣西南盖以故絳為言也史記稱智伯率韓魏引水灌晉陽不沒者三版智氏曰吾始不知水可以亡人國今乃知之汾水可以浸平陽絳水可以浸安邑何云平陽安邑俱錯誤當以戰國䇿汾水可以浸安邑絳水可以浸平陽為正通鑑注引此及括地志駁正酈氏疑絳水不可以灌平陽之說頗詳時韓居平陽魏居安邑魏桓子肘韓康子韓康子履魏桓子肘足接於車上而智氏以亡魯定公問一言可以喪邦有諸孔子以為幾乎余覩智氏之談矣汾水灌平陽或亦有之絳水浸安邑未識所由也
29 	西過其縣南
30 	春秋成公元年晉悼公按竹書當是出公謀去故絳欲居郇瑕魏獻子曰土薄水淺不如新田有汾澮以流其惡遂居新田按左傳晉人謀去故絳乃成公六年不如新田亦韓獻子之言今云元年魏獻子並誤又謂之絳即絳陽也今平陽府絳州即晉故絳與新田之都盖在絳澮之陽漢髙帝六年封越騎將軍華無害為侯國史記功臣表華無害封絳陽侯漢書作絳陵侯縣南對絳山西背二水古文瓚語曰晉平公與齊景公乗至于澮上見乗白驂八駟以來有犬貍身而狐尾隨平公之車公問師曠對首陽之神有犬貍身狐尾其名曰名曰二字一作逢君者飲酒得福則徼之蓋于是水之上也朱箋按太平廣記引汲冢瑣語云晉平公至澮上見人乗白驂八駟而來有貍身而狐尾去其車而墮公之車公問師曠師曠曰貍身而狐尾其名曰首陽之神飲酒于霍太山而歸其逢君于澮乎君其有喜較此似明
31 	又西南過虒祁宮南宮在今平陽府曲沃縣西南四十九里宮在新田絳縣故城西四十里晉平公之所構也時有石言於魏榆晉侯以問師曠曠曰石不能言或憑焉臣聞之作事不時怨讟動于民則有非言之物言也今宮室崇侈民力彫盡石言不亦宜乎叔向以為子野之言君子矣其宮也朱作地疑是衍字背汾面澮西則兩川之交會也竹書紀年曰晉出公五年澮絶于梁即是水也
32 	又西至王橋注于汾水
33 	晉智伯瑤攻趙襄子襄子奔保晋陽原過後至遇三人于此澤自帶以下不見持竹二節與原過曰為我遺無䘏原過受之於是澤所謂王澤也
34 	洓水出河東聞喜縣東山黍葭谷聞喜縣今屬平陽府洓水自絳縣徑聞喜夏縣安邑臨晉猗氏縣界至蒲州東南入黃河
35 	洓水所出俗謂之華谷至周陽與洮水合水源東出清野山世人以為清襄山也其水東大嶺下西流出此句有訛誤謂之含口又西合洓水鄭使子產問晉平公疾平公曰卜云臺台為祟史官莫知敢問子產曰髙辛氏有二子長曰閼伯季曰實沈不能相容帝遷閼伯于商丘遷實沈於大夏臺台實沈之後能業其官帝用嘉之國汾川由是觀之臺台汾洮之神也賈逵曰汾洮二水名司馬彪曰洮水出聞喜縣故王莽以縣為洮亭也然則洓水殆亦洮水之兼稱乎
36 	又西過周陽邑南
37 	其城南臨洓水北倚山原竹書紀年晉獻公二十五年正月翟人伐晉周漏陽字有白兔舞于市即是邑也按竹書紀年獻公元年王如成周周陽白兔舞于市二十五年正月狄人伐晉自是兩事今并為一年疑誤漢景帝以封田勝為侯國也按史記表田勝封周陽侯索隠曰縣名屬上郡但上郡有陽周而無周陽且洓水所行之道俱在河東郡諸縣界中與上郡相隔遼逺必非經行之地若謂河東自有一周陽縣則地理諸書具在無從查核所不解矣洓水又西逕董澤陂南董澤在今聞喜縣東北四十里一名董池陂即古池東西四里南北三里春秋文公六年蒐于董澤即斯澤也洓水又與景水合水出景山北谷山海經曰景山南望鹽販之澤北望少澤其草多藷藇秦椒其陰多赭其陽多玉郭景純曰鹽販之澤即解縣鹽池也按經不言有水今有水焉西北流注于洓水也
38 	又西南過其縣南
39 	洓水又西逕仲邮□北又西逕桐鄉城北竹書紀年曰翼侯伐曲沃大捷武公請城按竹書作成于翼至洞庭朱云當作渦乃返者也按竹書云武公請成于翼至相而還注云相一作桐漢書曰漢武帝元鼎六年將幸緱氏至左邑桐鄉聞南越破以為聞喜縣者也洓水又西與沙渠水合水出東南近川西北流注於洓水洓水又南逕左邑縣故南城當作城南或故下漏城字故曲沃也晉武公自晉陽徙此秦改為左邑縣詩所謂從子于鵠者也春秋傳曰下國有宗廟謂之國在絳曰下國矣即新城也王莽之洮亭也漢志作莽曰兆亭洓水自城西注水流急濬輕津無緩故詩人以為激揚之水言不能流移束薪耳水側即狐突遇申生處也春秋傳曰秋狐突適下國遇太子太子使登僕左傳作使登僕注云忽如夢而相見狐突本為申生御故復使登車為僕曰夷吾無禮吾請帝以畀秦對曰神不歆非類君其圖之君曰諾請七日見我于新城西偏及期而往見于此處故傳曰鬼神所凴有時而信矣按二語乃杜注非傳文注云傳言鬼神所憑有時而信矣改言作曰便似傳文當作言為是洓水又西逕王官城北在南原上春秋左傳成公十三年四月晉侯使呂相絶秦曰康猶不悛入我河曲伐我洓川俘我王官故有河曲之戰是矣今世人猶謂其城曰王城也王官城在今曲沃縣西南二里
40 	又西南過安邑縣西安邑今屬平陽府安邑禹都也禹娶塗山氏女思戀本國築臺以望之今城南門臺基猶存余案禮天子諸侯臺門隅阿相降而已未必一如書傳也故晉邑矣春秋時魏絳原本訛作降自魏徙此朱引漢志云魏絳自魏徙安邑至惠玉徙大梁昔文侯縣師經之琴于其門以為言戒也朱引劉向說苑云師經鼓琴魏文侯起舞曰使吾言而無見違師經援琴而撞文侯中旒潰之文侯將烹經經曰堯舜惟恐言之而人不違桀紂惟恐言而人違之臣撞桀紂非撞吾君也文侯令縣琴于城門以為寡人戒武侯二年又城安邑蓋增廣之秦始皇使左更白起取安邑置河東郡王莽更名洮陽漢志河東郡莽曰兆陽縣曰河東也有項寧都學道昇仙忽復還此河東號曰升仙朱引王充論衡作項曼都號曰升仙漢世又有閔仲叔隠遁市邑罕有知者後以識瞻而去朱引皇甫謐髙士傳云閔貞字仲叔太原人客居安邑老病家貧不能得肉日買豬肝一片其令聞之令吏常給焉仲叔知而嘆曰我豈以口腹累安邑耶遂去較此似明洓水又西南逕監朱云疑作盬鹽縣故城城南有鹽池水承朱云脫一之字鹽水出東南薄山何校通鑑注作上承鹽水水出東南薄山西北流逕巫咸山北地理志曰山在安邑縣東海外西經曰巫咸在女丑北右手操青蛇左手操赤蛇在登葆山羣巫所從上下也大荒西經曰大荒之中有靈山巫咸按山海經咸下尚有一巫字即巫昐巫彭巫姑巫貞巫孔山海經作巫禮巫抵巫謝巫羅十巫從此升降百藥爰在郭景純曰言羣巫上下靈山採藥往來也蓋神巫所逰故山得其名矣谷口嶺上有巫咸祠其水又逕安邑故城南又西流注於鹽池地里志曰鹽池在安邑西南許慎謂之鹽盬長五十一里廣六里周一百一十四里從鹽古聲朱箋今許氏說文解盬字云盬鹽池也在河東袤五十一里廣七里周百十六里從鹽省古聲呂宿曰沈沙煮海謂之鹽河東鹽池謂之解鹽今池水東西七十里南北十七里紫色澄渟渾而不流水出石鹽自然印成朝取夕復終無減損唯水暴雨澍甘何校增澤清二字潦奔迭則鹽池用耗故公私共堨水徑防其淫濫故謂之鹽水亦為堨水也故山海經謂之鹽販之澤也明一統志山西平陽府安邑縣有鹽池生乳塩唐大暦中賜名寳應慶靈也澤南面層山天巖雲秀池一作地谷泉深左右壁立間不容軌原本訛作軏謂之石門路出其中名之曰徑南通上陽北塈鹽澤池西又有一池謂之女鹽澤東西二十五里南北二十里在猗氏故城南春秋成公六年晉謀去故絳大夫曰郇瑕地沃饒近盬左傳作沃饒而近鹽服䖍曰土平有溉曰沃盬鹽也土人鄉俗引水裂疑衍沃麻分灌川野畦水耗竭土自成鹽即所謂鹽鹹也而味苦號曰鹽田鹽盬之名始資是矣本司鹽都尉治領兵一千餘人守之周穆王漢章帝並幸安邑而觀鹽池故杜預曰猗氏有鹽池後罷尉司分猗氏安邑置縣以守之
41 	又南過解縣東又西南注于張陽池解縣今為平陽府解州洓水又西逕猗氏縣故城北春秋文公七年晉敗秦于令狐至于刳首先蔑奔秦士會從之闞駰曰令狐即猗氏也刳首在西三十里縣南對澤即猗頓之故居也孔叢子曰猗頓魯窮士也耕則常飢桑則常寒聞朱公富往而問術焉朱公告之曰子欲速富當畜五㹀㹀當是牸孔叢子陳士義子欲速富當畜五牸說苑愚公畜牸牛生子而大賣之而買駒史記平準書天下亭亭有畜牸馬歳課息齊民要術五牸者牛馬豬羊驢俱作牸無作牸者於是乃適西河大言牛羊於猗氏之南十年之間其息不可計貲擬王公馳名天下以興富於猗氏故曰猗頓也明一統志猗頓故居在平陽府猗氏縣境洓水又西逕郇城詩云郇伯勞之蓋其故國也杜元凱春秋釋地云今解縣西北有郇城服䖍曰郇國在解縣東郇瑕氏之墟也余按竹書紀年云晉惠公十有五年按史記晉世家秦納重耳乃惠公十四年況惠公于十四年九曰卒豈猶有十五年之理乎縁竹書紀年係之于十五年下故注云爾殊不知此十五年乃周襄王之十五年惠公于襄王二年即位為元年襄之十五年正惠之十四年與史記合注不深考譌作十五年耳秦穆公率師送公子重耳圍令狐桑泉臼衰皆降為朱本作焉秦師狐毛與先軫禦秦至于廬柳董云降為舊本作焉朱本據竹書改作為疑當作於又按晉禦者乃呂甥冀芮非狐毛先軫也 何云有脫誤秦師疑作晉使然考之左傳則狐毛亦從重耳者也乃謂二字疑衍秦穆公使公子縶來與師言退舍次于郇盟于軍京相璠曰春秋土地名桑泉臼衰並在解東南不言解明不至解可知春秋之文與竹書不殊今解故城東北二十四里有故城在猗氏故城西北鄉俗名之曰郇城考服䖍之說又與俗符賢于杜氏單文孤證矣洓水又西南逕解縣故城南春秋晉惠公因秦返國許秦以河外王城按左傳僖公十五年賂秦伯以河外列城五東盡虢畧南及華山內及解梁城則王城當作五城內及解梁即斯城也洓川一作水又西南逕瑕城晉大夫詹嘉之故邑也春秋僖公三十年春晋圍鄭鄭伯使燭之武謂秦公曰晉許君焦瑕朝濟而夕設版者也京相璠曰今河東解縣西南五里有故瑕城洓川一作水又西南逕張陽城東竹書紀年齊師逐鄭太子齒奔城張陽今竹書無陽字南鄭者也漢書之所謂東張矣髙祖二年按史記曹相國世家作三年曹參假左丞相別與韓信東攻魏將孫林邀軍東張大破之按史記云東攻魏將孫遫軍東張今孫下多林字遫訛邀蘇林曰屬河東即斯城也洓水又西南屬于陂陂分為二城兩面兩陂左右澤渚東陂世謂之晉興澤東西二十五里南北八里南對鹽道山明一統志作檀道山在解州南五里與中條山連接中有鴦漿泉疑即此山也其西則石壁千尋東則磻溪萬仞方嶺雲迴奇峰霞舉孤標秀出罩絡羣山之表翠柏蔭峰清泉濯頂郭景純云世所謂鴦漿也發于上而潛於下矣厥頂方平有良藥神農本草曰地有固活女疎銅芸紫菀之族也是以緇服思𤣥之士鹿裘念一之夫代往逰焉路出北巘勢多懸絶來去者咸援蘿騰崟朱云疑作●尋葛降深於東則連木乃陟百梯方降巖側縻鎖之跡仍今存焉故亦曰百梯山也水泉山北流五里而伏云潛通澤渚所未詳也西陂即張澤也西北去蒲坂一十五里東西二十里南北四五里冬夏積水亦時有盈耗也
42 	文水出大陵縣西山文谷東到其縣屈南到平陶縣東北東入于汾大陵縣今為山西太原府文水縣平陶故城在今文水縣西南二十五里 明一統志文水發源石州方山界流入交城縣界歴榆城流入文水縣南入于汾
43 	文水逕大陵縣故城西而南流有泌何云疑沁水注之泌水在文水縣北山下東南注文水寰宇記謂之神福泉縣西南山下武氏穿井給養井至幽深後一朝水溢平流東南注文水又南逕平陶縣之故城東西逕其城內南流出郭王莽更曰多穰也文水又南逕縣右會隠泉口水水下疑有出字謁泉山之上頂謝云當作出謁泉山之頂上二按明一統志有隠泉山在文水縣西南 十五里山有石窟號隱堂洞去地五十餘丈山壁峭立有泉隠沒而不恒流疑即謁泉山也俗云𤾉雨愆時是謁是禱故山得其名非所詳也其山石岸地嶮朱箋御覽引此作石崖絶險壁立壁立天固崖平疑當作半有一石室去地可五十餘丈爰有層松飾巖列柏綺望唯西側一處得歴級升陟頂上平地一十許頃沙門釋僧光表建二刹泉發於兩寺之門東流瀝石沿注山下又一作入東津渠隠沒而不恒流故有隠泉之名矣雨澤豐澍則通入文水又南逕兹氏縣故城東為文湖東西一十五里南北三十里世謂之西河在縣直東一十里湖之西側臨湖又有一城謂之豬城水澤所聚謂之都亦曰豬蓋即水以名城也文湖又東逕中陽縣故城東案晉書地道記太康地記西河中有陽縣舊縣也文水又東南流與勝水合水出西狐岐之山東逕六壁城南魏朝舊置六壁於其下防離石諸胡因為大鎮太和中罷鎮仍置西河郡焉勝水又東合陽泉水出西山陽溪東逕六壁城北又東南流注于勝水勝水又東逕中陽故城南又東合文水文水又東南入于汾水也
44 	原公水出兹氏縣西羊頭山東過其縣北兹氏縣今為山西汾州孝義縣羊頭山在州西北一十五里以形似名原公水源出州城西北三十里白彪山一名賀魯水縣故秦置也漢髙帝更封沂陽侯嬰為侯國按史漢表髙帝時從無兹氏侯之封且名嬰者惟夏侯嬰灌嬰陳嬰三人然夏侯封汝陰陳封堂邑灌封潁陰亦無沂陽之封不知此句何所本也王莽之兹同也魏黃初二年西河恭王司馬子盛廟碑文云西河舊處山林漢末擾攘百姓失所魏興更開疆宇分割太原四縣以為邦邑其郡帶山側塞矣王以咸寧四年改命爵土其年十二月喪國疑當作棄國按晉書宗室傳司馬斌初封陳王於咸寧三年改封西河王四年薨疑即此也但傳字子政諡繆咸寧三年改封而此字子勝諡恭咸寧四年封似有不同然舍此又別無封西河王者所未詳也臣太農閻崇離石令宗羣等二百三十四人刋石立碑以述勲徳碑北廟基尚存也
45 	又東入于汾
46 	水注文湖不至汾也
47 	洞渦水出沾縣北山沾縣今為太原府樂平縣西明一統志洞渦水源出樂平縣 四十里陡泉嶺至平定州合浮化水西流至壽陽縣界合黑水經榆次合涂水又西至徐溝縣入汾水其水西流與南溪水合水出南山西北流注洞渦水又西北黑水西出山三合源舍同歸一川朱箋宋本作合三源同歸一川無舍字東流南屈受陽縣故城東按晉太康地記樂平郡有受陽縣盧諶征艱賦所謂歴受陽而總轡者也其水西南入洞渦水又西蒲水南出蒲谷北流注之于洞渦又西與原過水合近北便水流也水西阜上有原過祠朱箋史記趙世家襄子南幷智氏強于韓魏遂祠三神于百邑使原過主霍泰山祠祀括地志云三神祠今名原過祠在霍山側盖懷道協靈受書天使憂結宿情傳芳後日棟宇雖淪攢木猶茂故層毖水取名焉其水南流注于洞渦水也
48 	西過榆次縣南又西到晉陽縣南榆次縣今屬太原府晉陽縣今為太原縣榆次縣故塗水鄉晉大夫智徐吾之邑也春秋昭公八年晉侯築虒祁之宮有石言晉之魏榆左傳昭公八年春石言于晉魏榆晉侯問于師曠曰石何故言對曰石不能言或憑焉不然民聽濫也抑臣又聞之曰作事不時怨讟動于民則有非言之物而言今宮室崇侈民力彫盡怨讟並作莫保其性石言不亦宜乎於是晉侯方築虒祁之宮服䖍曰魏晉邑榆州里名也漢書曰榆次十三州志以為塗陽縣矣王莽之太原亭也縣南側水有鑿臺韓魏殺智伯瑶於其下刳腹絶腸折頭揩頤處也其水又西南流逕武觀城西北盧諶征艱賦曰逕武館之故郛問厥墮之逺近洞渦水又西南為淳湖謂之洞渦津澤而涂水注之明一統志涂水二俱在榆次縣大涂水發源縣東南一百二十里西北流入洞渦水小涂水發源縣東南八十里鷹山西流入大涂水水出陽邑東北大嵰山涂谷西南逕蘿磬一本作磨亭南與蔣谷水合水出縣東南蔣溪魏土地記曰晉陽城東南一百一十里至山有蔣谷大道度軒車嶺通于武鄉水自蔣溪西北流西逕箕城北箕城在太谷縣東三十五里春秋僖公三十三年晉人敗狄于箕杜預釋地曰城在陽邑南水北即陽邑縣故城也竹書紀年曰梁惠成王九年與邯戰榆次陽邑者也按竹書紀年云我與邯鄲榆次陽邑戰字誤王莽之繁穰矣蔣溪又西合涂水亂流西北入洞渦澤也
49 	西入于汾出晉水下口者也劉琨之為幷州也劉淵引兵邀擊之合戰于洞渦即是水也
50 	晉水出晉陽縣西懸壅山晉水出太原縣西南一十里懸甕山流分三𣲖其北一𣲖即智伯渠次一𣲖東流經晉澤南南𣲖東流並入汾水 縣壅山海經作雍注云音甕在太原縣西一十里一名龍山又名結絀山晉水所出因山腹有巨石如甕故名
51 	縣故唐國也春秋左傳稱唐叔未生其母邑姜夢帝謂己曰余名而子曰虞將與之唐屬之參及生名之曰虞呂氏春秋曰叔虞與成王居王援桐葉為珪以授之曰吾以此封汝虞以告周公周公請曰天子封虞乎王曰余戲耳公曰天子無戲言時唐滅乃封之于唐縣有晉水後改名為晉故子夏敘詩稱此晉也而謂之唐儉而用禮有堯之遺風也晉書地道記及十三州志並言晉水出龍山一水疑當作名結絀山在縣西北非也山海經曰懸壅之山晉水出焉今在縣之西南昔智伯之遏晉水以灌晉陽其川上溯後人踵其遺蹟畜以為沼沼西際山枕水有唐叔虞祠水側有涼堂朱引御覽作凉臺結飛梁於水上左右雜樹交陰希見曦景至有淫朋密友羇逰宦子莫不尋梁契集用相娯慰于晉川之中㝡為勝處
52 	又東過其縣南又東入于汾水湖疑作汾水分為二流北瀆即智氏故渠也昔在戰國襄子保晉陽智氏防山以水之此句疑有訛誤城不沒者三版與韓魏望歎于此故智氏用亡其瀆乗髙東北注入晉陽城以周園溉漢末赤睂之難郡掾劉茂負太守孫福之于謝云宋本作匿于城門西下空穴中其夜奔盂原本訛孟即是處也東南出城流注于汾水也其南瀆于石塘之下伏流逕舊溪東南出逕晉陽城南城在晉水之陽曰晉陽矣經曰晉荀呉帥師敗狄于大鹵杜預曰大鹵晉陽縣也為晉之舊都春秋定公十三年趙鞅以晉陽叛後乃為趙矣其水又東南流入于汾元和志懸甕山一名龍山在晉陽縣西南十二里晉水初泉出處砌石為塘自塘東分為三𣲖其北一𣲖名智伯渠東北流入州城中出城入汾水其次𣲖東流逕晉澤南又東入汾此即酈元所言分為二𣲖者也其南𣲖隋開皇四年開東南流入汾水
53 	湛水出河內軹縣西北山軹縣今為河南懷慶府濟源縣其故城在縣南一十三里今名軹村
54 	湛水出軹縣南源湛溪俗謂之湛水也是盖聲盡鄰何云疑有脫誤故字讀俱變同于三豕之誤耳其水自溪之南流
55 	東過其縣北又東過波縣之北波當作汲說見後朱改皮亦非湛水南逕向城東而南注
56 	又東過毋辟邑南
57 	源疑作原經所注斯乃汨川之所由非湛水之間闗也是經之誤證耳湛水自向城東南逕湛城東時人謂之湛城亦或謂之隰城矣溪曰隰澗隰城在東言此非矣後漢郡國志曰河陽縣有湛城是也
58 	又東南當平陰縣之東北南入于河湛水又東南逕鄧南流注于河故河濟有鄧津之名矣
59 	水經注集釋訂訛卷六
10.卷七
1 	欽定四庫全書
2 	水經注集釋訂訛卷七
3 	歸安沈炳巽撰
4 	濟水一
5 	濟水出河東垣縣東王屋山為沇水王屋山在今河南懷慶府濟源縣西北八十里本漢軹縣屬河內郡隋改置濟源縣縣西有王屋故城後周所置本垣縣地元和志云王屋山在王屋縣北十五里元省縣入濟源故濟源有王屋山西南接垣曲縣界垣曲故垣縣也
6 	山海經曰聨水出焉西北流注于泰澤郭景純云聨沇聲相近即沇水也潛行地下至共山在濟源縣北十二里南復出于東丘今原城東北有東丘城括地志云沇水出王屋山頂崖下石泉渟而不流其深莫測既見而㐲至濟源縣西北二里平地其源重發而東南流孔安國曰泉源為沇流去為濟春秋說題辭曰濟齊也齊度也員也一作貞風俗通曰濟出常山房子縣贊皇山廟在東郡臨邑縣濟齊其度量也余按二濟同名也所出不同鄉源亦別斯乃應氏之非矣今濟水重源出溫城西北平地水有二源東源出原城東北昔晉文公伐原以信而原降即此城也俗以濟水重源所發因復謂之濟源城其水南逕其城東故縣之原鄉杜預曰沇水縣西北有原城者也是南流與西源合西源出原城西東沇水注之水出西南東北流注于濟禹貢錐指曰元和志濟水在濟源縣東北三里其深莫測西源周圍六百八十五步深一丈皆繚之以周墻李濂逰濟瀆記云濟瀆廟後有池是為東池即東源周僅百餘步池西有石橋橋西為西池周如東池舊記濟水出王屋山頂太乙池伏流地中東行九十里復見于此其太乙池今已涸矣劉漪西源辨曰濟水二源舊志惟以廟垣石橋為界按水經注二源一在原城東北一在原城西南為地殊逺不可以一橋之界遂分東西而謂二源俱在是也意此為池之東源信矣池西二里又有一源舊稱為龍潭時出時沒不闗水旱下流經濟廟南會池水於東北當是西源無疑也
7 	濟水又東逕原城南東合北水亂流東南注分為二水一水東南流俗謂之為衍水即沇水也衍沇聲相近傳呼失實也濟水又東南逕郗城今懷慶府河內縣西南有絺城北元和志濟水經河內縣西南去縣三十里而出於溫今屬懷慶府矣其一水枝津南流注于湨明一統志湨水在濟源縣其源有三一出原山俗呼為白澗水一出縣二十里曲陽城西南山一出陽城南溪俱東南流與沇水合又東南至溫縣入于黃河水出原城西北原山勲掌谷俗謂之為白澗水南逕原城西春秋會于湨梁謂是水之墳梁也爾雅曰梁莫大於湨梁梁水堤也湨水又東南逕陽城東與南源合水出陽城南溪陽亦樊也一曰陽樊國語曰王以陽樊賜晉陽人不服文公圍之倉葛曰陽有夏商之嗣疑當作祀典樊仲之官守焉君而殘之無乃不可乎公乃出陽人春秋樊氏叛惡案左傳莊公二十九年樊皮叛王杜注樊皮周大夫樊其采地皮名今云樊氏則以采地為氏矣當從傳皮為是惡朱本改作惠亦誤當是王字王使虢公伐樊執仲皮歸于京師即此城也其水東北流與漫流水合水出軹闗南東北流又北注于漫謂之漫流口湨水又東合北水亂流東南左會濟水枝渠溴水又東逕鍾繇塢北世謂之鍾公壘又東南塗溝水注之水出軹縣西南山下北流東轉入軹縣故城中又屈而北流出軹郭漢武帝元年封薄昭為侯國也按漢書外戚恩澤侯表孝文元年封薄昭為軹侯今云武帝誤又東北流注于湨湨水又東北逕波縣故城北孫云波縣當作汲縣按史表髙帝十一年封公上不害為汲侯索隠曰汲縣屬河內郡里汲縣在衛輝府西南二十五漢髙帝封公上不害為侯國湨水又東南流天漿水澗水注之水在軹南畢朱箋宋本作睪向城今在開封府尉氏縣西南北在睪上俗謂之韓王城非也京相璠曰或云今河內軹西有地名向今無杜元凱春秋釋地亦言是矣蓋相襲之向故不得以地名而無城也闞駰十三州志曰軹縣南山西曲有故向城即周向國也傳曰向姜不安于苢而歸者矣汲郡竹書紀年曰鄭侯使韓辰歸晉陽按竹書紀年陽下尚有一及字向二月城陽向更名陽為河雍向為髙平即是城也其水有二原俱導各出一溪東北流合為一川名曰天漿溪又東北逕一故城俗謂之治城亦曰治水又東流注于湨湨水又東南流右會同水水出南源下東北流逕白騎塢南塢在原上為二溪之會北帶深隍三面岨嶮唯西被宋本作版築而已東北流逕安國城西又東北注湨水湨水東南逕安國城東又南逕毋辟邑西世謂之無北城亦曰馬髀城皆非也朝廷以居廢太子謂之河陽庶人也湨水又南注於河也又東至温縣西北為濟水又東過其縣北
8 	濟水於溫城西北與故瀆分南逕溫縣故城西周畿內國司寇蘇忿生之邑也春秋僖公十年秋按春秋僖公十年狄滅溫溫子奔衛今云秋誤滅溫溫子奔衛周襄王以賜晉文公濟水南歴虢公臺西皇覽曰溫城南有虢公臺基趾尚存虢公臺在溫縣治西南周封虢仲之地因名晉宣帝過故邑嘗進溫父老宴賀于此故又名賀酒臺濟水南流注于河郭縁生述征記曰濟河內溫縣注于河蓋沿歴之實證非為謬說也濟水故瀆於溫城西北東南出逕溫城北又東逕虢公冡北皇覽曰虢公冡在溫縣郭東濟水南大冡是也濟水當王莽之世川瀆枯竭其後水流逕通津渠勢改尋梁脈水不與昔同胡云按濟水故瀆即漢志所謂東南至武徳入河者蓋禹迹也第五卷河水注云成皋大伾山在河內修武武徳之界濟沇之水與榮播澤出入自此即經所謂濟水從北來注之者今濟水自溫縣入河不於此也所入者奉溝水耳即濟沇之故瀆矣正與此相發明濟水于武徳入河南直成皋今汜水河陰之界是也其後由溫縣入河則南直鞏縣所謂津渠勢改不與昔同者也今其故道又盡陷河中濟水惟從枝津之合湨水者至盂縣東南入河南直孟津縣其流益短矣由大禹而來濟之入河凡再變
9 	屈從縣東南流過墳城今在溫縣界黃河在溫縣南與河南府鞏縣分水鞏縣故城在今縣西南三十里西又南當鞏縣北南入于河
10 	濟水故瀆東南合奉溝水水上承朱溝於野王城西東南逕陽鄉城北又東南流逕李城西秦攻趙邯鄲且降傳舍吏子李同說平原君勝分家財饗士得敢死者三千人李同與赴秦軍秦軍退李同死封其父為李侯故徐廣曰河內平臯縣有李城即此城也于城西南為陂水淹地百許頃蕪葭萑葦生焉號曰李陂又逕墳城西屈而東北流逕其城北又東逕平臯城南平臯故城在今懷慶府城東左𫝊赤翟伐晉圍祁丘注云今河內平臯縣是也應劭曰邢侯自襄國徙此當齊桓公時衛人伐邢邢遷于夷儀其城屬晉號曰邢丘以其在河之臯處勢平夷故曰平臯瓚注漢書云春秋狄人伐邢邢遷夷儀不至此今襄國西有夷儀城去襄國一百餘里平臯是邢丘朱作邢是丘名非國也非國也余案春秋宣公六年赤狄伐晉圍邢丘昔晉侯送女于楚送之邢丘即是此處也非無城之言竹書紀年曰梁惠成王三年鄭城邢丘司馬彪後漢郡國志云縣有邢丘故邢國周公子所封矣漢髙帝六年封碭郡長項它為侯國賜姓劉氏按史記表項它是七年封武帝以為縣其水又南注于河也與河合流又東過成臯縣北即春秋之虎牢漢置縣屬河南郡今為氾水縣又東過滎陽縣北此猶合河濟而言之也即孔傳所云濟水入河並流數十里而南截河又並流數里溢為滎澤者自下專言濟水又東至北礫溪南胡云北礫溪未詳蓋在河南濟北其水西注于河者東出過滎陽北本韓滎陽邑漢為縣今滎澤河陰二縣皆其地
11 	釋名曰濟濟也源出河北濟河而南也晉地道志曰濟自大伾入河與河水鬭南泆為滎澤尚書曰滎波既瀦孔安國曰滎波水以成瀦闞駰曰滎波嶓孫云音波澤名也故呂忱云嶓水在滎陽也也字疑衍謂是水也昔大禹塞其淫水而于滎陽下引河東南以通淮泗濟水分河東南流漢明帝之世司徒伏恭薦樂浪人王景字仲通好學多藝善能治水顯宗詔與謁者王昊始作浚儀渠昊用景法水乃不害此即景作所修故瀆也渠流東注浚儀今河南開封府祥符縣故復謂之浚儀渠也明帝永平十五年東廵至無鹽帝嘉景功拜河堤謁者漢靈帝建寧四年于敖城西北壘石為門以遏渠口謂之石門石門即賈讓所謂滎陽漕渠也其水門但用木與土至是壘石為之故世亦謂之石門水門廣十餘丈西去河三里石銘云建寧四年十一月黃場石也而主吏姓名磨滅不可復識魏太和中又更修之撤故增新石字淪落無復在者水北有石門亭戴延之所云新築城周城三百歩滎陽太守所鎮者也水南帶三錐指三下有皇字山即皇室山亦謂之為三室山也郡國志注引西征記云滎陽有廣武城在三皇山上或謂之三室山
12 	濟水又東逕西廣武城北廣武山在今滎澤縣西二十里接河陰縣界劉昭云山有二城曰東廣武西廣武各在山一頭相去二百步楚明統志云廣武三皇二山相聨其上有東西二城即 漢相拒處
13 	郡國志滎陽縣有廣武城城在山上漢所城也髙祖與項羽臨絶澗對語責羽十罪羽射漢祖中胷處也山下有水北流入濟世謂之柳泉也
14 	濟水又東逕東廣武城北
15 	楚項下脫羽字城之漢破曹咎羽還廣武為髙爼置太公其上曰漢不下吾烹之髙祖不聽將害之項伯曰為天下者不顧家但益怨耳羽從之今名其壇曰項羽堆亦疑有訛闕朱本作夾城之間有絶澗斷山謂之廣武澗項羽叱婁煩於其上婁煩精魄喪歸矣
16 	濟水又東逕敖山北敖山有城秦置倉于其中故亦曰敖倉城括地志云敖倉在滎澤縣西北十五里石門之東北臨汴水南帶三皇山按今滎澤縣在隋縣南五里則敖城東南去今縣當二十里也詩所謂薄狩于敖者也其山上有城即殷帝仲丁之所遷也皇甫謐帝王世紀曰仲丁自亳徙囂于河上者也或曰敖矣秦置倉於其中故亦曰敖倉城也濟水又東合滎瀆朱本作滎澤
17 	瀆首受河水有石門謂之為滎口石門也石門南際河有故碑云陽嘉三年立激岸側以捍鴻波按蘇代曰決滎口魏無大梁即此處也首受河水以上承河陰石門水而言然昔人導澤水以為川從此而出故謂之滎口石門禹貢錐指注又曰河陰石門漢建寧四年立在敖城西北滎口石門漢陽嘉三年立在敖山東時地各別近志混而為一大謬而地形殊卑蓋故滎播孫云書作滎波所道自此始也門南際河有故碑云惟陽嘉三年二月丁丑使河堤謁者王誨疏達河川遂荒庶土云大河衝塞侵齧金堤以竹籠石葺葺土而為遏壞隤無已功消億萬請以濱河郡徒疏山采石壘以為鄣功業既就徭役用息未詳朱云玉海引此文無未詳二字疑衍詔書許誨立功府鄉規基經始詔策加命遷在沇州乃簡朱軒授使司馬登令纘茂前緒稱遂休功登以伊洛合注大河南則緣山東過大伾回流北岸何云疑有脫文其勢鬱幪濤怒湍急激疾一有決溢彌原淹野蟻孔之變害起不測盖自姬氏之所常蹙昔崇鯀所不能治我二宗之所劬勞于是乃跋涉躬親經之營之比率百姓議之于臣伐石三谷水匠致治立激岸側以捍鴻波隨時慶賜說以勸之川無滯越水土通演役未踰年而功程有畢斯乃元勲之嘉課上徳之𢎞表也昔禹修九道書録其功后稷躬稼詩列于雅夫不憚謙之勤夙興厥職充國惠民安得湮沒而不章焉故遂刊石記功垂示于後其辭云云使河堤謁者山陽東昏司馬登字伯志代東萊典城王誨字孟堅河內太守守城向豺何校守作宋豺作豹字伯尹丞汝南鄧方字徳山懷令劉丞字季意河堤掾匠等造陳留浚儀邊韶字孝先頌石銘歳逺字多淪㩾其所滅蓋闕如也滎瀆又東南流注于浦今無水次東得宿須水口水受大河渠側有扈城水自亭東南流注于濟水今無水宿須在河之北不在此也蓋名同耳自西縁帶山隰秦漢以來亦有通否濟水與河渾濤東注晉太和中桓溫北伐將通之不果而還義熙十三年劉公西征又命寧朔將軍劉遵考仍此渠而漕之始有激湍東注而終山崩壅塞劉公於北十里更鑿故渠通之合則南瀆通津川澗是導耳濟水於此又兼邲目春秋宣公十三年晉楚之戰楚軍于邲即是水也昔卞何云疑有脫誤京相璠曰在敖北
18 	濟水又東逕滎陽縣北上文東過滎陽縣北謂河濟並流此專指濟水而言 宋白續通典云滎陽故城在滎澤縣南十七里今按滎澤縣北五里有滎澤故城隋置明洪武八年為河水所圯移今治是滎陽故城東北去今治止十二里也
19 	曹太祖與徐榮戰不利曹洪授馬于此處也朱箋魏志太祖起義兵討董卓至滎陽為卓將徐榮所敗太祖失馬賊追甚急曹洪下以馬授太祖渡汴水奔譙濟水又東南礫石溪水注之胡云按又東二字為句石字衍觀注云經所謂礫溪可知上有北礫溪故此為南礫溪余兄東甫云按下文礫石澗則石字似未可云衍或注脫石字耳且前此北礫溪既云未詳則亦安知更有南礫溪耶以南字屬下亦恐未安
20 	水出滎陽城西南李澤澤中有水即古馮池也地理志曰滎陽縣馮池在西南是也東北流歴敖山南春秋晉楚之戰設伏于敖前謂是也逕虢亭北池水又東北逕滎陽縣北斷山東北注于濟世謂之礫石澗即經所謂礫溪矣經曰濟出其南非也
21 	濟水又東索水注之索水源出開封府滎陽縣小陘山北流入京水水出京縣京縣今為滎陽縣西南嵩渚山在今滎陽縣東南二十五里一名小陘山與東闗分水即古旃水也其水東北流器難之水注之山海經曰小山海經作少陘之山器難之水出焉而北流注于侵下脫水字即此水也山海經作北流注于役水郭注云一作侵其水北流逕金亭又北逕京縣故城西入于旃然之水朱箋左傳襄公十八年楚伐鄭次于魚陵右師城上棘遂陟潁次于旃然注云旃然水出滎陽成臯縣東入汴城故鄭邑也莊公以居弟段號京城大叔祭仲曰京城過百雉國之害也城北有壇山罡趙世家成侯二十年魏獻滎陽因以為壇臺罡也按史記趙世家成侯二十年魏獻榮椽因以為檀臺原文如此並不云魏獻滎陽檀亦不作壇且無罡字不知道元何㨿引此況索隠注云劉氏曰榮椽地名其中有髙處可以為臺非也按榮椽是良材可為椽登飾有光榮所以魏獻之故趙因之以為檀臺又正義曰榮屋翼也說文云椽榱也屋梠之兩頭起者為榮也據此則為榮椽無疑然作椽解又與上下文所引不類不知何故豈北魏時古本作滎陽不作榮椽也其水亂流北逕小索亭西京相璠曰京有小索亭世語以為本索氏兄弟居此故號小索者也又為索水索水又北逕大柵城東晉滎陽民張卓董邁等遭荒鳩聚流離堡固名為大柵塢至太平真君年潁州刺史崔白自虎牢移州治此又開廣舊城創制改築焉太和十七年遷都洛邑省州置郡索水又屈而西流與梧桐澗水合水出原本漏西南梧桐谷東北流注于索斯水亦時有通塞而不常流也索水又北屈東逕大索城南春秋傳曰鄭子皮勞叔向於索水即此城也晉地道志所謂京有大索小索亭漢書京索之間也史記項羽本紀與漢戰滎陽南京索間應劭曰京縣名屬河南郡有索亭杜預曰成臯東有大索城又有小索城城在滎陽縣北四里又云京縣有大索亭小索亭晉灼曰索音柵明一統志云大索城在滎陽縣西五十里小索城在大索東北索水又東逕虢亭南應劭曰滎陽故虢漏公字之國也今虢亭是矣故馬淵郡國志曰縣有虢亭俗謂之平咷城城內有大冡名管叔冡或亦謂之號咷城非也蓋號虢字相類字轉失實也風俗通曰俗說髙祖與項羽戰於京索遁於薄中羽追求之時鳩止鳴其上追之者以為必無遂得脫及即位異此鳩故作鳩杖以扶老案廣志楚鳩一名㘁啁號咷之名蓋因鳩以起目所未詳也索水又東北流須水古疑作右入馬疑作焉水近出京城東北二里榆子溝亦曰㮏榆溝也又亦或謂之為小索水東北流木蓼溝水注之水上承京城南淵世謂之車輪淵淵水東北流謂之木蓼溝又東北入于須水湏水出滎陽縣萬山北流入汴河湏水又東北流于滎陽城西南北注索索水又東逕滎陽縣故城南漢王之困滎陽也紀信曰臣詐降楚王宜間出信乃乗王車出東門稱漢降楚楚軍稱萬歳震動天地王與數十騎出西門得免楚圍羽見信大怒遂烹之信冢在城西北三里故蔡伯喈述征賦曰過漢祖之所隘弔紀信于滎陽其城跨倚崗原居山之陽王莽立為新隊備周六隊之制魏正始三年歳在甲子被癸丑詔書割河南郡鞏縣自關以東創建滎陽郡并户二萬五千以南鄉築陽城鄉亭侯李勝字公照為郡守顧原武典農校尉政有遺惠民為立祠於城北五里號曰李君祠廟前有石蹠蹠上有石的朱曰謝兆申云石的疑當作石碣㙔按會稽記縣東有石的山山有石壁方二丈的的如射侯則此石的即其類也石的銘具存其畧云百族欣戴咸推厥誠今猶祀禱焉索水又東逕周苛冢北漢祖之出滎陽也令御史大夫周苛守之項羽拔滎陽獲苛曰吾以公為上将軍封三萬户侯能盡莭乎苛瞋目罵羽羽怒烹之索水又東流北屈西轉北逕滎陽城東而北流注濟水杜預曰旃然水出滎陽成臯縣東入汴春秋襄公十八年楚伐鄭石當作右師渉潁次于旃然即是水也濟渠水㫁汴溝唯承此始故云吸受旃然矣亦謂之鴻溝水蓋因漢楚分王指水為斷故也郡國志曰滎陽有鴻溝水是也蓋因城地而變名為川流之異目濟水又東逕滎陽澤北故胡作古亦通滎水所都朱云疑作瀦也京相璠曰滎澤在滎陽縣東南與濟隧合濟隧上承河水于卷縣北河南逕卷縣故城東漢字河南郡有卷縣其故城在今原武縣西七里又南逕衡雍城西左傳晉文公敗楚師于城濮甲午至于衡雍作王宮于踐土杜注云衡雍鄭地今滎陽卷縣 衡雍城在今原武縣西北五里春秋左傳襄公十一年諸侯伐鄭西濟於濟隧杜預闕其地而名之水也京相璠曰鄭地也言濟水滎澤中北流至衡雍西與出河之濟濟水伏流自河而出故謂之出河之濟會南去新鄭新鄭縣今屬開封府百里斯盖滎播河濟往復逕通矣出河之濟即陰溝之上源也濟隧絶焉故世亦或謂其故道為十字溝自于岑造八激堤於河陰水脉徑斷故瀆難尋又南會于滎澤然水既斷民謂其處為滎澤春秋衛侯及翟人戰于滎澤而屠懿公𢎞演報命納肝處也呂氏春秋云狄人殺衛懿公食之遺其肝𢎞演使返報命肝下自剖其腹納懿公之肝有垂隴城濟瀆出其北春秋文公三年左傳作二年晉士縠盟于垂隴者也京相璠曰垂隴鄭地今滎陽東二十里有故隴城即此是也世謂之都尉城盖滎陽典農都尉治故變垂隴之名矣澤際又有沙城城左佩濟瀆竹書紀年梁惠成王九年王會鄭釐侯于巫沙者瀆際有故城世謂水城非也史記秦昭王三十二年魏冉攻魏走芒卯入北宅史記穰侯傳昭王三十二年穰侯為相國將兵攻魏走芒夘入北宅徐廣曰魏惠王五年與韓會宅陽正義曰竹書云宅陽一名北宅括地志云宅陽故城在鄭州滎陽縣西南十七里即故宅陽城也竹書紀年曰惠王十三年王及鄭釐侯盟于巫沙朱云今竹書巫沙之盟是顯王十一年事以釋宅竹書紀年作它陽之圍歸釐于鄭者也竹書紀年晉出公六年齊鄭伐衛荀瑤城宅陽按竹書紀年貞定王七年晉荀瑤城南梁無城宅陽之文俗言水城非矣濟水自澤東出即是始矣王隠曰河決為滎濟水受焉故有濟堤矣為北濟也濟水又東南逕釐城東春秋經書公會鄭伯于時來左傳所謂釐也京相璠曰今滎陽縣東四十里有故釐城也濟水又合黄水黄水發源京縣黃淮止疑訛當作山東南流名祝龍泉泉勢沸湧狀若巨鼎湯湯西南流謂之龍項口世謂之京水也京水源出滎陽嵩渚山徑鄭州西南十五里東北入鄭水又屈而北注魚子溝水入朱本作北注于濟魚水入焉焉水出石暗澗東北流又北與濏濏水合水出西溪東流水上有連理樹其脫樹字柞櫟也南北對生凌空交合溪水歴二樹之間東流注于魚水魚水又屈而西北注黃水黃水又北逕髙陽亭東又北至故市縣重泉水注之水出京城西南小宋本作少陸山東北流又北流逕髙陽亭西東北流注于黃水又東北逕故市縣故城南溪髙帝六年封閻澤母赤為侯國屬縣也按漢書表髙帝六年封閻澤赤為故市侯三年薨九年子母害嗣令云閻澤母赤是二人合為一人矣黃水又東北至滎澤南分為二水一水北入滎澤下為船塘俗謂之郟城陂東西四十里南北二十里竹書穆天子傳曰甲寅天子浮于滎水乃奏廣樂是也一水東北流即黃雀溝矣穆天子傳曰壬寅天子東至于雀梁者也又東北與靖水枝津合二水之會為黃泉北流注于濟水
22 	又東過陽武縣北陽武縣今屬河南開封府濟水又東南流入陽武縣歴長城東南流蒗蕩渠出焉
23 	濟水又東北流南濟也逕陽武縣故城南王莽更名之曰楊桓矣又東為白馬淵淵東二里南北一百五十歩泉流名為白溝又東逕房城北穆天子傳曰天子里圃田之路東至于房疑即斯城也郭注云以為趙郡房子也余謂穆王里鄭圃田郭以趙之房邑為疆更為非矣
24 	濟水又東逕封丘縣南今屬開封府又東逕大梁城北今祥符縣西北有浚儀故城即大梁城也東左何校宋本改南逕倉垣城倉垣城在今陳留縣西又東逕小黃縣在今陳留縣西北二十里之故城北縣有黃亭說濟疑訛或是臨溝又謂之曰黄溝縣故陽武之東黃鄉也故朱本云疑脫因字水以名縣沛公起兵野戰喪皇妣于黃鄉天下平定乃使使者脫以字梓宮招魂幽野于是丹旐目水濯洗入于梓宫朱箋按陳留風俗傳云有丹蛇自灑濯入于梓宫則丹旐當作丹蛇目水當作自水其浴處有遺髮焉故諡曰昭靈夫人因作寢以寧神也
25 	濟水又東逕東昏縣故城北今蘭陽縣東北二十里有東昬縣故城陽武縣之戶牖鄉矣漢丞相陳平家焉平少為社宰以善均肉稱今民祠其社平有功于髙祖封戶牖侯是後置東昏縣也王莽改曰東明矣
26 	濟水又東逕濟陽縣故城南今蘭陽縣東五十里有濟陽縣故城故武父城也城在濟水之陽故以為名王莽改之曰濟前者也光武生濟陽宮光明昭室即其處也東觀漢記曰光武以建平元年生於濟陽縣是歳有嘉禾生一莖九穗大于凡禾縣界大熟因名曰秀
27 	又東過封丘縣北北濟也
28 	自滎澤東逕滎陽卷縣之武修亭南春秋左傳成公十五年左傳作十年鄭子然盟于修澤者也鄭地矣杜預曰卷東有修武亭
29 	濟水又東逕原武縣故城南春秋之原圃也穆天子傳曰祭父自圃鄭來謁天子穆天子傳無天子二字夏庚午天子飲于洧上乃遣祭父如圃鄭是也王莽之原桓矣濟瀆又東逕陽武縣故城北又東絶長城築也案竹書紀年梁惠成王十二年龍賈率師築長城于西邊自亥谷以南鄭所城矣竹書云是梁惠王十五年築也郡國志曰長城自卷逕陽武到密者是矣
30 	濟瀆又東逕酸棗縣之烏巢澤北酸棗縣今為開封府延津縣澤有故亭晉太康地記曰澤棗之東南宋本作澤在酸棗之東南昔曹太祖納許攸之䇿破袁紹軍處也濟瀆又東逕封丘原本訛立縣南燕縣之延鄉也其在春秋為長丘焉應劭曰左傳宋敗狄于長丘獲長狄縁斯是也漢髙帝封翟旴按史記表髙祖十一年封翟旴為衍侯索隠曰漢志闕從無封丘之封不知酈道元何自云然存疑俟質濮水出焉炳巽按上下文義漢髙帝封翟旴六字似是他處之注錯簡于此不然翟旴當有為侯國等字而濮水出焉句亦與上文不接其為錯無疑濟瀆又東逕大梁城之赤亭北而東注下疑有脫文
31 	又東過平丘縣南北濟也平丘縣今為開封府封丘縣縣故衛地也春秋魯昭公十三年諸侯盟于平邱是也縣有臨濟亭田儋死處也又有曲濟亭皆臨側濟水者又東過濟陽縣北濟也
32 	自武父城北圈稱曰朱箋按隋經籍志闞駰撰十三州志十卷議郎圈稱撰陳留風俗傳三卷則圈稱曰下應有別文或闞駰曰三字是衍文闞駰曰在縣西北鄭邑也東逕濟陽縣故城北朱本陳留上有圏稱二字陳留風俗傳曰縣故宋地也竹書紀年梁惠成王三十年城濟陽漢景帝中元六年封梁孝王子明為濟川王應劭曰濟川今陳留濟陽縣是也
33 	又東過寃朐縣南今兖州府曹州西有寃朐縣故城又東過定陶縣南南濟也
34 	禹貢錐指曰謂之南濟實濟水之經流也自滎口石門至此皆禹後代人所導職方豫州之川水經謂之滎瀆而河濟合焉者也過此則為陶丘復出之濟矣以今輿地言之河南開封府之滎澤原武陽武封丘祥符陳留蘭陽山東兖州府之曹州諸州縣界中皆滎瀆之所經也自鴻溝既開滎澤為河水所亂已非其舊逮東漢之世滎澤亦塞而禹迹蕩然無存矣　滎瀆非滎澤也鄭康成云滎澤在滎陽縣東杜預同京相璠云在縣東南滎澤縣志在縣南其說不同按今縣西南十二里有滎陽故城漢縣也昔時澤在滎陽縣東今則在滎陽縣南矣鄭杜說是滎澤西北距滎口二十餘里其間必有水道水道相通而志家不詳余按水經注黃水自京縣東北流入滎澤下為船塘俗謂郟城陂東西四十里南北二十里穆天子傳曰浮于滎水乃奏廣樂是也北流注于濟水此皆昔人導澤為川之路澤水從此北出而為滎瀆故謂之滎口濟水自敖山又東不得便合滎澤以是知經之澤字當作瀆也　又曰河與滎瀆相亂其來已久而滎澤在西漢時依然無恙故班固云濟水軼出滎陽北地中謂滎澤也至東漢乃塞為平地不知何故酈道元云昔大禹塞其淫水而於滎陽下引河東南以通淮泗又云大禹塞滎澤開蒗蕩渠以通淮泗夫滎澤何以謂之淫水經曰滎波既豬禹方陂之以蓄其水何以塞之誕妄不足深辨或云王莽時濟竭而不復出故滎澤遂塞斯言亦大可疑按司馬彪郡國志河內溫下云濟水出王莽時大旱遂枯絶河南滎陽下云有鴻溝水而不言滎澤豈以其時已塞為平地乎濟枯之語繫之溫縣蓋專謂北源故酈注於溫縣濟水故瀆下言之然北源東漢復出水經歴歴可考彪何以直言枯絶而滎澤無文則又似專指南源此後人所以移其說于滎陽也程大昌云世惡莽居下流故河徙濟枯皆歸于莽余謂河徙事見王莽傳無可疑者濟枯亦理之所有但濟水因旱而枯旱止則當復舊夏季伊洛竭商季河竭周幽王時三川竭諸水不聞自此遂絶也濟河獨一枯而不復出且南北二源同此一濟北源復出南源何以終絶殊不可曉積思久之竟不知滎澤之塞為何故頃讀後漢書而得之王景傳云平帝之世河汴決壞未及得修汴渠東侵日月侵毀建武十年陽武令張氾上言河決積久日月侵毀濟渠所漂數十許縣明帝紀永平十三年詔亦言自汴渠決敗六十餘歳加頃年以來雨水不時汴渠東侵日月益甚水門故處皆在河中漭瀁廣溢莫測垠岸當時汴濟之區河災之羨溢為害如此濟渠即滎瀆南去滎澤不過二十餘里則固在所漂數十縣之中者也河水氾濫必至其處歴六十年而後已填淤之久空竇盡窒地中伏流不能上涌滎澤之塞實由於此豈因旱乾而遂塞哉余闕曰河天下之濁水也水一石率泥數斗嘗道出梁榮觀決河凡水之所被比其去即穹居大本盡沒地中漫不見踪跡然則河侵滎澤去後安得不塞為平地鉅鹿縣志云元末河決入鉅野及徙後澤遂化為平陸其明徵也彪得之傳聞不暇深究故言之不詳世遂附㑹以為滎澤陻之故殊非事實故不可以無辨
35 	濟瀆自濟陽縣故城南東逕戎城北春秋𨼆公二年公會戎于潛杜預曰陳留濟陽縣東南有戎城是也濟水又東北菏水東出焉菏水故道在今曹州境內今涸
36 	濟水又東北逕寃朐縣故城南呂后元年按漢表乃景帝元年四月封封楚元王子劉執為侯國王莽之濟平亭也濟水又東逕秦相魏冉冢日知録顧炎武云今曹縣有冉堌為秦相穰侯魏冉之冢史記穰侯卒于陶遂塟焉 宋本冢下有一南字
37 	冉秦宣太后弟也代客卿夀燭為相封於穰益封于陶號曰穰侯富于王室范睢說秦秦王悟其擅權免相就封出闗輜車千乗卒于陶而因葬焉世謂之安平陵墓南崩碑尚存
38 	濟水又東北逕定陶恭王陵南漢哀帝父也帝即位母丁太后建平二年崩上曰宜起陵于恭皇之園送葬定陶貴震山東王莽秉政貶號丁姬開其槨尸按漢書外戚傳當作戶火出炎四五丈吏卒以水沃滅乃得入燒燔槨中器物公卿遣子弟及諸生四夷十餘萬人操持作具助將作掘平共王母傅太后墳及丁姬冢二旬皆平莽又周棘其處以為世戒云時有羣鷰數千銜土投于丁姬竁中竁漢書作穿師古曰謂壙中也今其墳冢巍然尚秀隅阿相承列郭數周面開重門南門內夾道有崩碑二所世尚謂之丁昭儀墓又謂之長隧陵蓋所毀者傅太后陵耳丁姬墳墓事與書違不甚過毀未必一如史說也瀆南魏郡治也世謂之左城亦名之曰葬城蓋恭王之陵寢也濟水又東北逕定陶縣故城南定陶縣今屬山東兗州府側城東注也朱云也字疑訛似當作此縣故三鬷國也湯追桀三鬷即此周武王封弟叔振鐸之邑也謝云宋本也字在曹國下故曹國漢宣帝甘露二年更濟隂為定陶國王莽之濟平也戰國之世范蠡既雪㑹稽之恥乃變姓名寓之於陶為朱公以陶天下之中諸侯四通貨物之所交易也治產致千金富好行徳子孫修業遂致巨萬故言富者皆曰陶朱公也
39 	又屈從縣東北流南濟也又東北右合菏水水瀆上承濟水于濟陽縣東世謂之五丈溝又東逕陶丘北地理志曰禹貢定陶西南有陶丘陶丘亭在南墨子以為釜丘也
40 	禹貢錐指曰按漢志陶丘在定陶縣西南則濟水當先經陶丘而後至故城此經不合恐是錯簡又東北逕定陶縣故城南十字當在引竹書薛侯來㑹王于釡丘者也下
41 	竹書紀年魏襄王十九年薛侯來㑹王于釜丘者也禹貢錐指曰按自滎口至陶丘皆後世滎瀆之所經非禹迹也今曹州定陶界中並有濟水故道禹時則濟水伏流涌自陶丘之北而東注于菏澤無上源也陶丘漢志云在定陶縣西南而郭璞言在城中蓋其時郡徙西南包陶丘而為城耳今縣則又徙于東北故陶丘與漢城皆在西南也
42 	尚書所謂導菏水自陶丘北謂此也菏水東北出于定陶縣北屈左合汜水氾水西分濟瀆東北逕濟陰郡南爾雅曰濟別為濋呂忱曰水別復入為氾廣異名也汜水又東合于菏瀆昔漢祖既定天下即帝位於定陶汜水之陽張晏曰汜水在濟隂界取其汜愛𢎞大而潤下也汜水名於是乎在矣汜水又東北逕定陶縣南又東北右合黃水枝渠渠上承黃溝東北合河而北注濟瀆也
43 	禹貢錐指曰菏澤在陶丘之東北相去不逺濟水伏流至陶丘北上奮馳波跳沫東北匯于菏澤又東北絶鉅野至琅槐入海者為濟瀆其一枝東南流至湖陵入泗者後人目之曰菏水漢志湖陵縣下云菏水在南者是湖陵今為魚臺縣地也許慎云菏澤水在湖陵謂澤之下流入河者亦未為誤自孔傳襲其文曰菏澤在湖陵而遺一水字則在湖陵者為澤矣釋此至于菏又增一水字曰菏澤之水則定陶之菏澤與湖陵之菏水無別矣酈道元時孔傳已盛行故宗其說言尚書有導菏澤之說自陶丘北東至于菏水又以湖陵入泗為澤水所鍾而不知此特菏澤之下流其所鍾則在定陶也且豫州導菏澤被孟豬乃導澤水之餘波南入于孟豬非謂東南至湖陵入泗之菏水酈乃混而為一種種紕繆皆為孔傳所誤說禹貢者當以漢志為正經文三菏字皆以澤言在定陶與湖陵無涉也　菏之為澤也濟貫其中大半是濟水所匯酈注云即泲水之所包注以成湖澤是也然亦必有旁源酈注云濟水自定陶故城南又東北右合菏水水上承濟水于濟陽縣東今蘭陽曹州之間世謂之五丈溝又東北出定陶縣北屈左合汜水汜水西分濟瀆東北逕濟陰郡南又東合于菏又東北逕定陶縣南又東北右合黃水枝渠而北注濟瀆是氾水與五丈溝之會于澤者亦皆濟水之分流也寰宇記云菏水亦名南濟水近志以北清河為北濟南清河為南濟誤由于此俗謂之五丈河西自考城縣界來程大昌曰樂史寰宇書云濟陰有山是為菏山菏水西自考城來考城在濟陰西濟之正流未嘗經考城可見菏水自為一𣲖而濟來㑹之甚明也水經以此水為五丈溝即近世命為五丈河者此正菏水首末也　按曹州志菏山在州東南三十里以近菏澤而言蓋澤本名菏後人因澤以名其山也說者謂菏水出菏山非是據酈注菏水分濟于定陶東北此即經所謂濟水東至乗氏縣西分為二南為菏水北為濟瀆者也乗氏故城在今鉅野縣西南漢置然曹州之東境亦兼得乗氏地州東南與定陶接界菏澤在焉注所謂定陶東北即經所謂乗氏縣西也但不言菏澤為疎漏耳菏水只自菏澤分流酈以濟陽所出之五丈溝為菏水蓋雜採他說而有此繆元和志因目魚臺之菏水曰五丈溝而程氏據以為菏水之首末正當如此皆非地志水經之菏水起乗氏訖湖陵之本意也　濟水有三伏三見之說或謂出于近世之俗學殊不可信王綱振云如時以東流為濟溢為滎為見則瀁東流為漢匯為彭蠡亦可為見乎又若以入于河為伏則渭入于河洛入于河亦可為伏乎況經明言浮于濟漯達于河河濟本通而此曰流曰溢曰入曰出曰至曰會亦並無間斷不知三伏三見何據但沿襲既久為之曲解非本注也渭按伏見之說二孔無之然有所自來泰澤一伏東丘一見本水經注武徳入河再伏滎陽軼出再見本地理志滎東又洑為三伏出曹濮間為三見本唐書許敬宗傳此豈創自近世但以入河為伏義有未安耳滎澤自周以前已導為滎川與陶丘復出之濟相接故漢志于軼出滎陽地中下即繼之曰又東至琅槐入海而定陶縣下亦止云禹貢陶丘在西南不引東出之文蓋三見之迹不可得見久矣鴻溝既開滎瀆為濁河所亂陶丘之竇日就填淤而滎澤之澄泓如故其後滎澤亦塞則河南由是無濟水而再見之迹亦亡水經以河濟合流分入滎瀆者為濟水京相璠謂之出河之濟酈道元宗之而班固之所謂軼出地中者絶口不談矣或以為河中截留而過孔安國或以為河厎穴地而來蔡沈或以為河濟相亂南出還清孔穎達或以為適會河滿溢出南岸程大昌各持所見終非定論余竊謂河南之濟即奮自河南之地中未必與入河之濟為一脈譬如人之鼻息總出丹田氣海中呼者豈必其吸者之復出邪沈括云歴下凡發地皆是流水世傳濟水經過其下東阿之井乃濟水所為曾鞏云泰山諸谷之水自渇馬崖潛流地中至歴城西復出為趵突旁溢十數泉蔡傳引以證濟之伏見重源顯發所在多有元和志云鄭州管城縣京水出縣南平地新鄭縣溱水出縣西北三十里平地二處並在河南密爾滎澤尤為明驗蓋濟瀆所經之地其下皆有伏流遇空竇即便涌出故一見于滎澤再見于陶丘不必以入河之濟為上源亦不必幷泰山澤東丘數之為三伏三見也草廬之說雖聖人復作無以易之矣東坡惠泉詩云兹山定空中乳水滿其腹遇隙則發見臭味實一族余謂濟水亦然今年逰歴下觀諸泉尤信
44 	水經注集釋訂訛卷七
URN: ctp:ws446403

11.卷八
1 	欽定四庫全書
2 	水經注集釋訂卷八
3 	歸安沈炳巽撰
4 	濟水二
5 	濟水又東至乘氏縣西分為二乘氏城有二一在鉅野縣西南五十里漢置縣一在曹縣界內後魏以後縣治也
6 	春秋左𫝊僖公三十八年按左傳乃三十一年分曹地東傅於濟濟水自是東北流出巨澤其一水東南流其一水從縣東北流入鉅野澤
7 	南為荷水北為濟瀆菏澤在兖州府曹州境內逕乘氏縣與濟渠濮溝合北濟自濟陽縣北東北逕煑棗城南郡國志曰寃胊縣有煑棗城即此也漢高祖十二年封革朱為侯國按史記表作煑棗侯赤索隱曰漢表作革朱革音棘姓葢子成之後也
8 	北濟又東北逕寃胊縣故城北又東北逕呂都縣故城南王莽更名之曰祁都也又東北逕定陶縣故城北漢景帝以濟水出其北東注中元六年分梁於定陶置濟隂郡指為濟而定名也又東北與濮水謝云水下當有㑹字○濮水在大名府開州東南六十里
9 	上承濟水於封丘縣即地理志所謂濮渠水首受濟者也闞駰曰首受別濟即北濟也其故瀆自濟東北流左迤為高梁陂方三里濮水又東逕匡城北在今開封府睢州西三十里又直𨽻大名府長垣西南三十里亦有匡城孔子去衞適陳遇難於匡者也又東北左會別濮水受河於酸棗縣故杜預云濮水出酸棗縣首受河竹書紀年曰魏襄王十年十月大霖雨疾風河水溢酸棗郛漢世塞之故班固云大堙酸棗也今無水其故瀆東北逕南北二棣城間左𫝊襄公五年楚子囊伐陳公會于城棣以救之者也濮渠又東北逕酸棗縣故城南韓國矣圏稱曰昔天子建國名都或以合名朱箋吳本改作姓名玉海引此亦作合名或以山林故豫章以樹氏都酸棗以棘名邦故曰酸棗也漢官儀曰舊河堤謁者居之城西有韓王望氣臺孫子荊故臺賦敘曰酸棗寺門外夾道左右有兩故臺訪之國老云韓王聽訟觀臺高一十五仞雖樓泯滅謝云樓下當有榭字然廣基似於山嶽邵公大賢猶舍甘棠區區小國而臺觀隆崇驕盈於世以鑒來今故作賦曰薎丘陵之邐迤亞五嶽之嵯峨言壯觀也城北韓之市地也聶政為濮陽嚴仲子刺韓相俠累遂披靣而死其姊哭之於此城內後有漢酸棗令酸棗今為開封府延津縣地劉孟陽碑濮水北稱成陂陂方五里號曰同池陂又東逕胙亭東注故胙國也富辰所謂邢茅胙祭周公之𦙍也濮渠又東北逕燕城內故南燕姞姓之國也有北燕故以南氏縣東為陽清湖陂南北五里東西三十里亦曰燕城湖逕桃城南即戰國䇿所謂酸棗虛桃者戰國䇿容說秦王曰王又舉甲兵而攻魏社大梁三門舉河內㧞燕酸棗虛桃人史記秦始皇本紀注索隱曰桃人魏邑燕虛二邑名正義曰燕古田反括地志曰南燕城古燕國也滑州胙城是也○者下疑漏也字漢高帝十二年封劉襄為侯國史記表高帝十二年封劉襄為桃侯而東注于濮俗謂之朝平溝濮渠又東北又與酸水故瀆會酸瀆首受河於酸棗縣東逕酸棗城北延津南謂之酸水竹書紀年曰秦蘓胡率師伐鄭韓襄敗秦蘓胡于酸水者也酸瀆水又東北逕燕城北又東逕滑臺城南又東南逕瓦亭南春秋定公八年公會晉師於瓦魯尚執羔左傳定公八年公會晉師于瓦范獻子執羔趙簡子中行文子皆執雁魯于是始尚羔自是會始也又東南會于濮世謂之百尺溝濮渠之側有漆城竹書紀年梁惠成王十六年邯鄲伐衞取漆富兵城之者也謝云當作丘按竹書本作兵或亦謂之菀濮亭春秋寗武子與衛人盟于菀濮杜預曰長垣而南近濮水也京相璠曰衛地也似非闗菀而不知其所竹書紀年梁惠成王五年公子景賈率師伐鄭韓眀戰于陽竹書作韓我師敗逋澤北壇陵亭亦或謂之大陵城非所究也又有桂城竹書紀年梁惠成王十七年齊田期伐我東鄙戰于桂陽我師敗逋亦曰桂陵案史記齊威王使田忌擊魏敗之桂陵齊於是彊自稱為王以令天下濮渠又東逕蒲城北故衛之蒲邑孔子將之衛子路出於蒲者也韓子曰魯以仲夏起長溝子路為蒲宰以私粟饋衆孔子使子貢毀其噐焉余案家語言仲由為蒲宰修溝瀆與之簟食瓢飲夫子令賜止之無魯字又入其境三稱其善身為大夫終死衛難濮渠又東逕韋城南即白馬縣之韋鄉也史遷記曰夏伯豕韋之故國矣城西出而不方城中有六大井皆隧道下俗謂之江井也有馳道自城屬于長垣濮渠東絶東馳道逕長垣縣故城長垣縣今屬直𨽻大名府其故城在今縣西南三十五里北衛地也故首垣矣秦更從今名王莽改為長固縣陳留風俗𫝊曰縣有防垣故縣氏之孝安帝以建光元年封元舅來一作宋俊為侯國縣有祭城濮渠逕其北鄭大夫祭仲之邑也杜預曰陳留長垣縣東北有祭城者也圏稱又言長垣縣有羅亭故長羅縣也長羅縣故城在舊長垣縣西南三十里漢封後將軍常惠為侯國地理志曰王莽更長羅為惠澤後漢省并長垣有長羅澤即吳季英牧豬處也朱箋後漢書吳祐字季英年二十䘮父居無擔石常牧豕長垣澤中後舉孝亷又有長羅罡蘧伯玉罡陳留風俗𫝊曰長垣縣有蘧伯鄉一名新鄉有蘧亭伯玉祠伯玉塚曹大家東征賦曰到長垣之境界兮察農野之居民覩蒲城之丘墟兮生荊棘之蓁蓁蘧氏在城之東南兮民亦嚮一作饗今東征賦作尚其丘墳唯令徳之不朽兮身既沒而名存昔吳季札聘上國至衛觀典府賔亭父疇以衛多君子也朱箋按左傳襄公二十九年吳公子札適衛說蘧瑗史狗史鰌公子荆公子發公子朝曰衛多君子未有患也今云至衛觀典府云云未詳濮渠又東分為二瀆北濮出焉濮渠又東逕須城北衛詩云思須與曹也毛云須衛邑矣鄭云自衛而東逕邑故思濮渠又北逕襄丘亭南竹書紀年曰襄王七年韓明率師伐襄丘十年楚庶章率師來會我次于襄丘者也濮水東逕濮陽縣故城南昔師延為紂作靡靡之樂武王伐紂師延東走自投濮水而死矣後衛靈公將之晉而設舍於濮水之上夜聞新聲召師㳙受之於是水也韓非子十過篇昔者衛靈公將之晉至濮水之上稅車而放馬設舍以宿夜分而聞鼓新聲者而說之使人問左右盡報弗聞乃召師㳙而告之曰有鼓新聲者其狀似鬼神子為聽而寫之師㳙曰諾因靜坐撫琴而寫之明日報曰臣得之矣遂去之晉晉平公觴于施夷之臺酒酣靈公起公曰有新聲願請以示平公曰善乃召師㳙令坐師曠之旁援琴鼔之未終師曠撫止之曰此亡國之聲不可遂也平公曰此道奚出曠曰此師延之所作與紂為靡靡之樂也及武王伐紂師延東走至于濮水而自投故聞此聲者必于濮水之上先聞此聲者其國必削不可遂也平公曰寡人所好者音子其使遂之師㳙鼓究之濮水又東逕泲隂離狐縣故城南王莽之所謂狐瑞也在兖州府曹縣界內漢為縣郡國志曰故屬東郡濮水又東逕葭密縣故城北故城在今曹縣西北三十里竹書紀年幽公十三年竹書作晉幽公三年魯季孫會晉文公文公誤當是幽公於楚丘即葭密遂城之濮水又東北逕鹿城南郡國志曰濟隂乘氏縣有鹿城一作乘鄉春秋僖公二十一年盟于鹿上京杜並謂此亭也濮水又東與勾瀆首受濮水枝渠於句陽縣東南逕勾陽縣故城在曹縣北三十里漢置縣後省南春秋之糓丘也左𫝊以為勾瀆之丘矣縣處其陽故縣氏焉又東入乘氏縣左會濮水與濟同入鉅野故地理志曰濮水自濮陽南入鉅野亦經所謂濟水自乘氏縣兩分東北入於鉅野也
10 	濟水故瀆又北右合洪水上承鉅野薛訓渚厯澤西北又北逕闞鄉城西春秋桓公十有一年經書公會宋公于闞郡國志曰東平陸有闞亭皇覽曰蚩尤冢在東郡夀張縣闞鄉城中冢高七尺常十月祠之有赤氣出如絳民名為蚩尤旗十三州志曰夀張有蚩尤祠又北濟濟上當有與字瀆合自渚迄于北口一百二十里名曰洪水桓溫以太和四年率衆北入掘渠通濟至義熙十三年劉武帝西入長安又廣其功自洪口已上又謂之桓公瀆濟自是北注也春秋莊公十八年經書夏公追戎於濟西京相璠曰濟水自鉅野至濟北是也
11 	又東北過夀張縣西界安民亭南汶水從東北來注之今東平州西南有夀張故城西北去今夀張縣五十里州西南十里有安山鎮即古安民亭
12 	濟水又北汶水注之汶水源發泰安州西南流至兖州府經寕陽平隂汶上縣界又西至東平州界注濟河故道東北流經東阿縣界又東北流至濟南府界入海戴延之所謂清口也郭縁生述征記曰清河首受洪水北流濟或謂清則濟也禹貢濟東北㑹于汶今枯渠注巨澤巨澤北則清水清水與汶㑹也禹貢錐指濟水自菏澤東北流絶巨野澤而北合洪水以至安民亭南者禹之舊跡也其後不知何年改從澤西之清水而繞澤北以㑹汶謂之清口其澤中之道自洪口至清口者則無水故水經謂之故瀆述征記謂之枯渠今㑹通河逕鉅野縣東北七十里去故城已逺并清水㑹汶之故道亦湮没而不可考况禹之舊跡乎○以今輿地言之汶水自莱蕪歴泰安肥城寧陽至東平入濟合流以注于海此禹迹也迨元人引汶絶濟為㑹通河明永樂中又築戴村壩遏汶水盡出南旺以資運而安山入濟之故道填淤久矣李欽曰汶水出太山萊蕪縣今屬濟陽府西南入濟是也濟水又北逕梁山東括地志云梁山在鄆州夀張縣南二十五里今在東平州西南五十里接汶上縣界梁山濼在今夀張縣東梁山之南汶濟既合東北滙而成濼日知錄云五代史晉開運元年滑州河決浸汴曹濮單鄆五州之境環梁山合于汶水與南旺蜀山湖連彌漫數百里金史食貨志黄河已移故道梁山濼水退地甚廣遣使安置屯田自此以後鉅野夀張諸邑古時瀦水之地無尺寸不耕而忘其昔日之為川浸矣袁宏北征賦曰背梁山截汶波即此處也劉澄之引是山以證梁父為不近情矣山之西南有呂仲悌墓朱箋晉陽秋曰呂安字仲悌東平人志量開曠有㧞俗風氣與嵇康為友每一相思千里命駕河東岸有石橋橋本當河河移故側岸也古老言此橋東海呂母起兵所造也山北三里有呂母宅宅東三里即濟水朱箋東觀漢記海曲呂母之子為縣令所殺母破産結諸少年得數百人入海自稱將軍遂破海曲執縣宰斬之以其首祭子塚
13 	濟水又北逕須朐城西東平州西南有須朐故城城臨側濟水故須國風姓也春秋僖公二十一年子魚曰任宿須朐顓臾風姓也實司太皥與有濟之祀朱箋按左傳僖公二十一年諸侯㑹宋公于盂子魚曰禍其在此乎君欲已甚其何以堪之於是楚執宋公以伐宋冬㑹于薄以釋之子魚曰禍猶未也未足以懲君子魚之言止此其下任宿須朐云云另是一傳乃是為邾人滅須句張本如何可混作子魚之言下疑有譌脫 杜注任宿須句顓臾四國名俱伏羲之後四國封近于濟故世祀之杜預曰須朐在須昌縣西北非也地理志曰壽張縣西北有朐城者是也濟水西有安民亭亭北對安民山東臨濟水水東即無鹽縣界也今為兖州府東平州州西南有須朐故城其故城在州東三十里山西有冀州刺史王紛碑漢中平四年立
14 	濟水又逕微鄉東
15 	春秋莊公二十八年經書冬築郿京相璠曰公羊傅謂之微在東平壽張縣西北三十里有故微鄉魯邑也杜預曰有微子冢何氏云案左傳注但云郿魯下邑無有微子冢四字葢此處有脫文耳濟水又北分為二水其枝津西北出馬馬下疑有脫字或疑作焉謂之馬頰水者也
16 	又北過須昌縣西今東平州西有須昌縣故城京相璠曰須朐一國二城兩名葢遷都須昌朐是其本秦以為縣漢高帝十一年封趙衍為侯國濟水於縣縣下疑有脫字趙溝水注之
17 	濟水又北逕魚山東左合馬頰水元和志云魚山在東阿縣東二十里近志云在縣西以宋初縣治東移故也
18 	水首受濟西北流歴安民山北又西流趙溝出焉東北注于濟馬頰水又逕桃城東春秋桓公十年經書公會衛侯于桃丘衛地也杜預曰濟北東阿縣今屬兖州府東南有桃即桃丘矣馬頰水又東北流逕山南山即吾山也漢武帝瓠子歌所謂吾山平者也山上有抑舒城魏東阿王曹子建每登之有終焉之志及其終也葬山西西朱云宋本無下西字去東阿城四十里其水又東注于清濟謂之馬頰口也
19 	濟水自魚山北逕清亭東春秋隱公四年公及宋公遇于清者也京相璠曰今濟北東阿東北四十里有故清亭即春秋所謂清者也是濟水通得清之目焉亦水色清深用兼厥稱矣是故燕王曰吾聞齊有清濟濁河以為固即此水也按春秋莊公三十年公及齊侯遇于魯濟杜預曰濟水歴齊魯界在齊界為齊濟在魯界為魯濟濟水自清亭又北則為糓城齊地矣濟之為齊為魯當分于此間也
20 	又北過榖城縣西今為東阿縣治濟水側岸有尹夘壘南去魚山四十餘里魚山在東阿縣西八里一名吾山是榖城縣界故春秋之小榖城也齊桓公以魯莊公二十三年城之邑管仲焉城內有夷吾井魏土地記曰縣有榖城山在東阿縣東北五里一名黃山山出文石陽榖之地春秋齊侯宋公會于陽榖者也榖有黃山臺黃石公與張子房期處也又有狼水出東南大檻山狼溪西狼溪水源發東阿縣東南二十八里狼山下西北流經縣城內又北流入汶水狼溪西北逕榖城西又北有西流泉出城東近山西北逕榖城北西注狼水以其流西故即名焉又西北入清水城西北三里有項王羽之冢半許毀壞石碣尚存題云項王之墓皇覽云冢去縣十五里謬也今彭城榖陽城西南又有項羽冢非也余按史遷記魯為楚守漢王示羽首魯乃降遂以魯公禮葬羽於榖城寧得言彼也項羽墓今在東阿縣東南一十一里
21 	濟水又北逕周首亭西
22 	春秋文公十有一年左丘明云襄公二年王子成父獲長狄僑如弟滎如埋其首於周首之北門即是邑也按左傳文公十有一年鄋瞞侵齊遂伐我公使叔孫得臣追之冬十月甲午敗狄于鹹獲長狄僑如富父終甥摏其喉以戈殺之埋其首于子駒之門晉之㓕潞也獲僑如之弟焚如齊襄公之二年鄋瞞伐齊齊王子成父獲其弟滎如埋其首于周首之北門云云則是十一年非十二年襄公上漏去齊字竟似魯襄公二年矣况獲僑如者是魯之叔孫得臣獲滎如者乃齊王子成父今并僑如亦云王子成父所獲烏乎可且僑如之首埋于子駒之門滎如之首埋于周首北門傳文甚明今牽連書之則二首俱埋周首北門矣僑如下當有之字便明今世謂之盧子城濟北郡治也京相璠曰今濟北所治盧子城故齊周首邑也
23 	又北過臨邑縣東按通典漢臨邑故城在盧縣東今為東昌府茌平縣地地理志曰縣有濟水祠也王莽之榖城亭也水有石門以石為之故濟水之門也春秋隱公五年齊鄭會于石門鄭車僨濟即於此也朱有箋按左𫝊是隱公三年京相璠曰石門齊地今濟北盧縣故城西南六十里有故石門去水三百歩葢水瀆流移故側岸也
24 	濟水又北逕平隂城西平隂本齊地漢為盧縣晉因之隋置榆山縣後為平隂縣今屬兖州府
25 	春秋襄公十八年晉侯沈玉原本譌王濟河㑹于魯濟㝷溴渠當作梁之盟同伐齊朱箋左𫝊襄公十八年晉侯伐齊將濟河中行獻子以朱絲系玉二㲄以禱焉沈玉而濟冬十月㑹于魯濟尋溴之言同伐齊齊侯禦諸平隂塹防門而守之廣里注曰平隂城在濟北盧縣東北其城南有防防有門于門外作塹横行廣一里齊侯禦諸平隂者也杜預曰城在盧縣故城東北非也京相璠曰平隂齊地也在濟北盧縣故城西南十里平隂城南有長城東至海西至濟河道所由名防門去平隂三里齊侯塹防門即此也其水引濟故瀆尚存今防門北有光里齊人言廣音與光同即春秋所謂守之廣里者也又云巫山在平隂東北昔齊侯登望晉軍畏衆而歸師曠邢伯聞烏鳥之聲知齊師潛遁人物咸淪地理昭著賢於杜氏東北之證矣今巫山之上有石室世謂之孝子堂濟水右迤過為湄湖方四十餘里
26 	濟水又東北至垣苗城西今在濟南府長清縣西南元和志云長清縣濟水在北去縣十里即今大清河也對岸則齊河縣大清橋跨其上為南北通衢
27 	故洛當城也伏滔北征記曰濟水又與清河合流至洛當者也宋武帝西征長安令桓遵鎮此故俗人有桓苗之稱河水自泗瀆口東北流而為蒲魏土地記曰盟津河別流十里與清水合亂流而東逕洛當城北黒白異流涇渭殊別而東南流注也
28 	又東北過盧縣北今為長清平隂等縣地
29 	濟水東北與湄溝合水上承湄湖北流注濟爾雅曰水草交曰湄通谷者微犍為舍人曰水草木交合也朱有箋按爾雅䟽李廵曰水草交會曰湄郭景純曰微水邊通谷也釋名曰湄眉也臨水如眉臨目也
30 	濟水又逕盧縣故城北故城在長清縣西南二十里濟北郡治也漢和帝永元二年分泰山置葢以濟水在北故也濟水又逕什城北城際水湄故邸閣也祝阿人孫什將家居之以避時難因謂之什城焉濟水又東北與中川水合
31 	水東南出山茌縣山茌縣故城在今長清縣東北之分水縣謝云宋本作嶺溪一源兩分泉流半解亦謂之分流交半水南出太山入汶半水出山茌縣西北流逕東項本作東逕太原郡南郡治山爐固北朱本注孫云太原劉宋僑置山爐當作山茌謝云固北宋本作西北與漢賔谷水合水出南格馬山漢賔溪北逕盧縣故城北陳敦戍南西北流與中川合謂之格馬口其水又北逕盧縣故城東而北流入濟俗謂之為沙溝水濟水又東北右會玉水
32 	導源太山朗公谷谷舊名琨瑞溪有沙門笁僧朗少事佛圖澄碩學淵通尤明氣緯隱于此谷因謂之朗公谷故車頻秦書云苻堅時沙門笁僧朗嘗從隱士張巨和遊巨和常宂居而朗居琨瑞山大起殿舍連樓疊閤雖素飾不同並以靜外致稱即此谷也水亦謂之琨瑞水也其水西北流逕玉符山又曰玉水又西北逕獵山東又西北逕祝阿縣故城東柷阿故城亦在長清縣野井亭西春秋昭公二十五年經書齊侯唁公于野井是也春秋襄公十九年諸侯盟于祝阿春秋作柯左𫝊所謂督陽者也漢興改之曰阿矣漢高帝十一年封高色為侯國王莽之安城者也故俗謂是水為祝阿澗水北流注于濟建武五年耿弇東擊張步從朝陽橋濟渡兵即是處也
33 	濟水又東北濼水出焉禹貢錐指寰宇記濼水在厯城西南二百步元和志全節縣濟水在縣北四十里按今濟南府治歴城縣東有東平陵故城漢縣唐貞觀中改名全節屬齊州曽鞏齊州二堂記曰泰山之北與齊東南諸谷之水西北合于黒水之灣而至于渴馬之崖葢水之來也衆其北折而西也悍疾尤甚及至于崖下則泊然而止而自崖以北至於厯城之西葢五十里而有泉湧出高或至數尺其旁之人名之曰趵突之泉其注而北則謂之濼水達于清河以入于海舟之通于濟者皆于是乎達也齊多甘泉其顯名者十數而色味皆同以余驗之葢皆濼水之旁出者也齊乘曰今府城西平地泉源觱涌聲如隱雷旁合馬跑金線諸泉周可數畝北出又合密脂五龍衆泉並城北流屈而東至城北水門大明湖水出注也濼水出歴縣故城西南泉源上奮水涌若輪春秋桓公十八年公會齊侯于濼是也俗謂之為娥姜水也以泉源有舜妃娥英廟故也城南對山山上有舜祠山下有大穴謂之舜井今在濟南府城內抑亦茅山禹井之比矣書舜耕厯山亦云在此所未詳也其水北為大明湖明一統志在濟南府城內西北隅源出舜井其大占府城三之一由北水門出與濟水合西即大明寺寺東北兩面側湖此水便成淨池也池上有客亭左右楸桐負日俯仰目對魚島極朱箋疑有脫字或是極望水木明瑟可謂濠梁之性物我無違矣湖水引瀆東入西郭東至歴城西而側城北注湖水上承東城歴祀李云疑作祠下泉源競發其水北流逕歴城東又北引水為流柸池州僚賔燕公私多萃其上分為二水右水北出左水西逕歴城北西北為陂謂之歴水與濼水㑹自水枝津合水首受歴水於歴城東東北逕東城西而北出郭又北注濼水又北聽水出焉濼水又北流注于濟謂之濼口也
34 	濟水又東北疑漏逕字華不注山在歴城縣東北十五里單椒秀澤不連湖引陵上有丘字連作縁陵以自高虎牙桀立孤峯特㧞以刺天青崖翠發望同㸃黛山下有華泉故京相璠曰春秋土地名也華泉華不注山下泉水也春秋左𫝊成公二年齊頃公與晉郤克戰于鞌齊師敗績逐之三周華不注逢丑父與公易位將及華泉驂絓於木而止丑父使公下如華泉取飲齊侯以免韓厥獻丑父郄子將戮之呼曰自今無有代其君任患者有一於此將為戮矣郄子曰人不難以死免其君我戮之不祥赦之以勸事君者乃免之即華水也北絶聽瀆二十里注于濟
35 	又東北過臺縣北今歴城縣東北有臺縣故城巨合水南出雞山西北巨合水在濟南府城七十里東源曰偷科泉西源曰江水泉北流各五里許合流入小清河北逕巨合故城西耿弇之討張歩也守巨里後漢書注巨里聚名也一名巨合今齊州即此城也三面有城西有深坑坑西即弇所營也與費邑戰斬邑於此巨合水又北合闗盧水闗盧水導源馬耳山北逕博亭城西西北流至平陸城與武原水合水出譚城南平澤中世謂之武原泉北逕譚城東俗謂之有城也又北逕東平陵縣故城西故陵城也後乃加平譚國也齊桓之出過譚譚不禮焉魯莊公九年即位又不朝十年滅之城東門外有樂安任照先碑濟南治也漢文帝十六年置為王國景帝二年為郡王莽更名樂安郡其水又北逕巨合城東漢武帝以封城陽頃王子劉發于為侯國漢表作鉅合侯發無于字其水合闗盧水而出注巨合水西北逕臺縣故城南漢高帝六年封東郡尉戴野為侯國王莽之臺治也其水西北流白野泉水注之出臺城西南白野泉北逕留山西北流而右注巨合水又北聽水注之水上承濼水東流北屈又東北流注于巨合水亂流又北入于濟
36 	濟水又東北合芹溝水
37 	水出臺縣故城東南西北流逕臺城東又西北入于濟水
38 	又東北過管縣南今章丘縣西北有菅縣故城隋改置臨濟唐屬齊州百脉出土鼔縣故城西源方百步百泉俱出西北流注于濟縣元和志臨濟縣濟水在縣南二十里章丘縣濟水在 西去縣十七里舊志小清河在章丘縣北三十里
39 	濟水東逕縣故城南漢景帝二年封齊悼惠王子罷軍為侯國右納百脉水百脈水出土鼓縣故城西水源方百歩百泉俱出故謂之百脉水其水西北流逕楊丘縣故城中漢孝景帝四年按表是文帝四年封以封齊悼惠王子劉安為楊丘侯世謂之章丘城非也城南有女郎山山上有神祠俗謂之女郎祠左右民祀焉其水西北出城北逕黄中當作巾固葢賊所屯故固得名焉百脈水又東北流注于濟濟水東又有楊渚溝水逕於陵故城西南於陵故城在長山縣長白山北漢置縣晉改曰烏陵後省西北逕土鼓城東又西北逕章丘城東又北逕寗西而北流注于濟水也
40 	又東過梁鄒縣北元和志濟陽濟水在縣南長山縣濟水在西北去縣三十五里鄒平縣濟水在北去縣三十五里按梁鄒故城唐置濟陽縣屬淄州今為鄒平縣治其唐之鄒平縣則割入今之齊東縣界金志長山新城二縣西北並有小清河新城本漢高苑其故城在今縣東
41 	瀧水南出長城中北流至般陽縣故城西南與般水會水出縣東南龍山俗亦謂之為左阜水西北逕其城南王莽之濟南亭也應邵曰縣在般水之陽縣資名焉其水又南屈西入瀧水北逕其縣西北流至萌水口萌水出西南甲山東北逕萌山西東北入于瀧瀧水又西北至梁鄒東南與魚子溝水合水南出長白山東抑泉口山即陳仲子夫妻之所隱也孟子曰仲子齊國之世家兄戴祿萬鍾仲子非而不食避兄離母家于於陵即此處也其水又逕於陵縣故城西王莽之於陸也世祖建武十五年更封則鄉侯侯覇為侯國其水北流注于瀧水瀧水即古袁水也故京相璠曰濟南梁鄒縣有袁水者也瀧水又西北逕梁鄒縣故城南又北屈逕其城西漢高祖六年封武虎為侯國史記作武儒漢書作武虎其水北注濟其城之東北又有時水西北注焉
42 	又東北過臨濟縣南錐指云今高苑城西南有臨濟故城元和志高苑縣濟水在北去縣七十歩
43 	縣故狄邑也王莽更名利居漢記安帝永初二年改從今名以臨濟以臨濟三字疑衍錐指引此作漢永初二年改名臨濟故地理風俗記云有樂安太守治晏謨齊記曰有南北二城隔濟南水一作水南城即被陽縣之故城也北枕濟水地理志曰侯國也如淳曰音減罷軍之罷也朱箋按漢志注如淳曰被一作疲音罷軍之罷也咸字疑衍史記建元以來王子侯者年表曰漢武帝元朔四年封齊孝王子敬侯劉燕之國也今渤海僑郡治朱箋史記劉燕封披陽侯漢書作被俱音皮又音皮彼反
44 	濟水又東北迤為淵渚謂之平州
45 	溼沃側有平安縣故城禹貢錐指註今青州府高苑縣東南十里有麻大泊一名魚龍灣周五六十里葢即古濟所匯之平州也俗謂之會城非也案地理志千乘郡有平安縣侯國也王莽曰鴻睦也應劭曰博昌縣西南三十里有安平亭故縣也世尚存平州之名矣濟水又東北逕高昌縣故城在今博興縣西南屬青州府西案地理志曰千乘郡有高昌縣漢宣帝地節四年封董忠為侯國世謂之馬昌城此也原本作北也從朱本作比濟水又東北逕樂安縣今屬青州府故城南云按此經舊在高昌下今㨿薄姑利縣俱南直臨淄而樂安故城在博昌縣東北則此經當在利縣之後甲下之前
46 	伏琛齊記曰博昌城故城在博興縣東二十五里西北五十里有南北二城相去三十里隔時濟二水指此為博昌北城非也樂安與博昌薄姑分水俱同西北薄姑去齊城六十里樂安越水差逺驗非尤明班固曰千乘郡有樂安縣應邵曰取休令之名矣漢武帝元朔五年封李蔡為侯國史記表于五年四月丁未封漢表作四年四月乙已封此從史表城西三里有任光等冢光是縣人不得為博昌明矣濟水又經薄姑城北薄姑城在今博昌縣東北一十五里後漢郡國志曰博昌縣有薄姑城地理書曰呂尚封於齊郡薄姑薄姑故城在臨菑縣西北五十里近濟水史遷曰胡公徙薄姑城內有高臺春秋昭公二十二年左𫝊作二十年齊景公飲于臺上曰古而不死何樂如之晏平仲對曰昔爽鳩氏始居之季萴因之有逢伯陵因之蒲姑氏又因之而後太公又因之臣以為古若不死爽鳩氏之樂非君之樂即於是臺也濟水又東北逕狼牙其地無考固西而東北流也
47 	又東北過利縣西今博興縣東南有利縣故城 此後應接樂安縣經文地理志曰齊郡有利縣王莽之利治也晏謨曰縣在齊城北五十里
48 	又東北過甲下邑入于河濟水東北至甲下邑南東歴琅槐縣故城北地理風俗記曰博昌東北八十里有琅槐鄉故縣也山海經曰濟水絶鉅野注勃海入齊琅槐東北者也又東北河水枝津注之水經以為入河非也斯乃河水注濟非濟入河
49 	又東北入海錐指云按渤海在今青州府樂安縣東北一百三十里東接壽光縣界北接利津縣界樂安本漢廣饒鉅定二縣屬齊郡其故城並在今縣東北後漢省琅槐入博昌故杜預郭璞皆言濟水至博昌入海東錐指又云以今輿地言之自東平會汶以下兖州之 阿平隂濟南之長清齊河歴城章丘鄒平長山新城青州之高苑博興樂安諸縣界中皆禹貢濟水入海之所經也
50 	郭景純曰濟自滎陽至樂安博昌入海今河竭濟水仍流不絶經言入河二說並失然河水於濟漯之北別流注海今所輟流者惟漯水耳郭或以為濟注之事實非也㝷經脈水不如山經之為密矣
51 	禹貢錐指曰濟水自東平以下唐人謂之清河按戰國䇿燕王謂蘓伐曰齊有清濟濁河以為固郭緣生曰清河首受洪水北流濟或謂清則濟也酈道元曰濟水通得清之目亦水色清深用兼厥稱矣此清河之名所自來也至宋又有南北清河之名河渠志云熙寧十年河決澶州徙而東南滙于梁山張澤濼分為二派一合南清河入于淮一合北清河入于海南清河即泗水北清河即濟瀆也南渡後北清河又有大小之分葢自劉豫導濼東行始齊乘以大清河為古濟水小清河為豫所創志家皆沿其說黃子鴻非之曰以水經注元和志寰宇記諸書考之濟水最南漯水在中河水最北今者小清所經自歴城以東如章邱鄒平長山新城高苑博興樂安諸縣皆古濟水所行而大清所經自歴城以上至東阿固皆濟水故道而自歴城東北如濟陽齊東青城諸縣則皆古漯水所行蒲臺以北則故河水所經葢宋時河嘗行漯瀆及河去則大清兼行河漯二瀆其小清所行則斷為濟水故道也渭按子鴻此言正三百餘年積𫝊之謬葢清河所行本濟瀆不知何時從歴城東北決而北入濟陽縣界與漯水合而清河之名遂被于漯據水經漯水逕著縣故城南著即今濟陽而縣南有大清河是知大清即漯其水自厯城入濟陽乃近世之所決非唐清河入海之故道也濟陽之流日盛則章邱之流日微故劉豫堰濼水使東以益之齊乘云大清河自齊河縣又北經歴城上濼橋北濼水分響河入焉又東北經華不注山隂又東逕下濼堰濼水舊入濟處堰南即小清河按響河即聼水也此大清河猶是濟之故瀆其所行者實濟水故道而志家反以濟陽之大清河為古濟舛錯殊甚不有子鴻其誰正之然大清自歴城入濟陽及濵州以東入海之道不知決于何年意者宋熙寧時河嘗合北清河入海始開此道其後金明昌五年河復由此入海久而後去流益深廣此大清之所以浩浩而小清之所以屢濬屢塞也與　水經敘濟水自滎陽以下原委甚悉杜預春秋釋例曰濟自滎陽卷縣東經陳留至濟隂北經高平東經濟北東北經濟南至樂安博昌縣入海郭璞注山海經略同酈道元依水經以立注出河之濟又加詳焉是由東漢以迄後魏濟未嘗一日絶也唐人則據司馬彪之言以為自王莽後河南不復有濟水太子賢注後漢循吏𫝊曰濟水東流逕溫縣入河度河東南入鄭州又東入滑曹鄆濟青等州入海王莽末旱則枯涸但入河內而已杜佑通典曰濟水因王莽末旱渠涸不復截河過今東平濟南淄川北海界中有水流入于海謂之清河實菏澤汶水合流而曰濟河葢因舊名非本濟水也李吉甫元和郡縣志曰濟水自王莽末入河同流于海知河南之地無濟水矣自後所說皆襲舊名如鄆州之須昌濟州之長清盧縣齊州之臨邑豐齊全節臨濟章邱淄州之濟陽長山鄒平高苑青州之博昌諸縣界中並有濟水其後則不經博昌而改從棣州之蒲臺入海是皆襲舊名而實非濟也渭按鴻溝既開河水與滎濟相亂及滎澤塞為平地則河南無涓滴之濟矣水經之所謂濟者皆滎陽下所引之河水也而杜預京相璠郭璞酈道元輩皆莫能辨唐人始知之所見逺過于前但以為河南之濟由王莽末旱枯而絶則非以余考之旱枯之事郡國志繫河內溫下酈注亦於溫縣濟水故瀆下言之其所云枯後復通津渠勢改者謂濟水自溫縣入河不復東至武德耳而滎陽以下絶無一字道及殆與河南之濟無渉詳見前釋例自卷縣博昌而外略舉郡名故與水經不同孔穎達以為水流之道今古或殊杜據當時所見言之與水經乖異非也晉時濟水之道實與漢世不殊文有詳畧非枯後復通津渠勢改也若夫唐之清河自須昌以下所受唯菏汶則又有其故矣葢天寶之後汴水堙廢濟渠亦無所受菏澤以西竟成斷港故元和志言濟自須昌始而通典云濟河實菏汶之合流其所謂菏者即五丈溝之水西自考城來者也迨元人開會通河引汶絶濟以資運道明永樂中又于古四汶口之地築戴村壩遏汶使西南流汶水自是盡出于汶上西南至南旺入漕四分南流出上閘接沂泗六分北流出下閘扺漳衛唯小鹽河一綫洩入清河小鹽河在今東阿縣西南二十里即運河所洩汶水支流也清河賴諸山泉溝澤以成其川并無菏汶之可言矣而志家猶執清河以為禹貢之濟水不亦過乎或又云山左諸泉實皆濟水溢為大小清河濟雖絶而不絶也然此等指為濟水則可以是為滎澤陶丘之遺跡可乎哉東漢後河南無濟水斯為定論紛紛筆舌徒兹來學之惑無為也　杜佑之譏水經也曰按後漢郡國志因王莽末旱比渠枯涸濟水但入河而已不復截河而南水經是和帝之後所撰乃云南過滎陽陽武封邱寃朐乘氏等縣並今縣地一依尚書禹貢舊道斯不詳之甚酈道元又從而注之其所纂敘及注解並大紕繆渭按河北之濟因旱而枯旱止則復出河南之濟為濁河所侵空竇盡窒河去不復能上涌故遂絶自東漢以迄唐初凡行濟瀆者皆河水也而猶目之曰濟是鵲巢而鳩居觚名而圜實也故杜氏力詆水經以為不可信然滎濟故道猶可因是而得其十之七八則此書不無補焉黃文叔云濟水雖絶其瀆猶在雖中間經穿鑿變易或斷或續然水之附入於其瀆者猶可㝷求緝之以存禹迹非無理也斯言葢得其平　濟瀆之水自周以來凡數變初為濟及導滎為川則滎與濟合鴻溝既開滎瀆為河所亂及滎澤又塞則所行者唯河水矣汴渠不通則鉅野以北所行唯菏汶戴村已築則東阿以下所行唯山泉溝澤之水其號為濟者襲舊名而已濟瀆入海之道自唐以來亦數變初經高苑縣北又東北至博昌縣界今無元和志蒲臺縣下云海在縣東一百四十里海畔有一沙阜俗呼為鬭口淀是濟水入河之處海潮與濟相觸故名葢其時濟水改道從蒲臺東北與河渾濤而入海也宋南渡後劉豫導濼水東行入濟水故道為小清河仍經高苑縣北至樂安縣入海及金皇綂中縣令高通改由縣南長沙溝至博興合時水又東北至樂安由馬車瀆入海瀆在縣東北五十里今為高家港其後小清之上流堙塞鄒平長沙新城界中故瀆皆為漯河所行漯河即楊渚溝水寰宇記所稱獺河者也厯城新志云小清河自明永樂以後漸至堙塞成化九年嘗濬治之嘉靖十二年又塞乃復濬博興以西達於厯城幾三百里久之復淤葢小清唯恃濼水為源堰東有阻則濼水仍自華不注東北入大清河屢濬屢塞職是故也水經所敘瀆同而水異水異故李𢎞憲云河南無濟水瀆同故黃文叔云禹迹賴此而猶存言非一端各有所當今與人論濟水苟以為無則羣指七十二泉大小清河以相難若以為有則又據杜佑之說詆水經不當襲舊名為濟明道謂與公言如扶醉人扶得一邉起又倒卻一邊真可笑又可憎也其一水東流者過乘氏縣南朱本無南
52 	河水分濟於定陶東北東南右合黃汲疑作黄溝枝流俗謂之界溝也北逕元氏縣故城西又北逕景山東在曹縣東四十里廢楚丘城北衛詩所謂景山與京者也毛公曰景山大山也又北逕楚丘城西在曹縣東南五十里郡國志曰成武縣有楚丘亭杜預云楚丘在成武縣西南衛懿公為狄所滅衛文公東徙渡河野處漕邑齊桓公城楚丘以遷之故春秋稱邢遷如歸衛國忘亡即詩所謂升彼墟矣以望楚矣望楚與堂景山與京故鄭𤣥言觀其傍邑及山川也又東北逕成武城西又東北逕郈城東在沂州東三十六里疑郈徙也所未詳矣又東北逕梁山城西地理志曰昌邑縣有梁丘縣春秋莊公三十二年宋人齊人會于梁丘者也朱箋按左傳作宋公齊侯遇于梁丘杜預曰高平昌邑縣西南有梁丘鄉又東北於乘氏縣西而北注河水河水又東南逕乘氏縣故城南縣即春秋之乘丘也乘丘故城在曹縣界內故地理志風俗記曰濟隂乘氏縣故宋乘丘邑也漢孝景中元五年封梁孝王子買為侯國也地理志曰乘氏縣泗水東南至睢陵入淮郡國志曰乘氏有泗水此乃河濟也尚書有導河濟之說自陶丘北東至於菏水無泗水之文又曰導菏澤被孟豬孟豬在睢陽縣之東北闞駰十三洲記曰不言入而言被者明不常入也水盛方乃覆被矣澤水淼漫俱鍾睢泗故誌有睢陵入淮之言以通苞泗名矣然諸水注泗者多不止此可以終歸泗水便得擅通稱也或更有泗水亦可是水之兼其目所未詳也
53 	又東過昌邑縣北
54 	菏水又東逕昌邑縣故城北地理志曰縣故梁也漢景帝中元六年分梁為山陽國漢武帝天漢四年更為昌邑國以封昌邑王賀賀廢國除以為山陽郡今為兖州府金鄉縣地王莽之鉅野郡也後更為高平郡後漢沇州縣令王密懷金謁東萊太守楊震震不受是其慎四知處也大城東北有金城城內有沇州刺史河東薛季像碑以郎中拜●令甘露降園熹平四年遷州明年甘露復降殿前樹從事馮巡主簿華探等相與褒樹表勒棠政次西有沇州刺史茂陽楊叔恭碑從事孫光等以建寧四年立西北有東太山成人班孟堅碑建和十年尚書右丞拜沇州刺史從事秦閸何氏校改閏等刋石頌德政碑咸列焉閸當作闉
55 	又東過金鄉縣南漢為東緍縣屬山陽郡後漢分置金鄉縣以山為名晉以東緍省入後魏以昌邑省入今屬兖州府
56 	郡國志曰山陽有金鄉縣河水逕其故城南世謂之故縣城北有金鄉山也
57 	又東過東緡縣北濟水又東逕漢平狄將軍扶溝侯淮陽朱鮪冢
58 	墓北有石廟濟水又東逕東緡縣故城北故宋地春秋僖公二十三年齊侯伐宋圍緡十三州記曰山陽有東緡縣鄒衍曰余登緡城以望宋都者也後漢世祖建武十一年封馮異長子璋為侯國也
59 	又東過方與縣北今為兖州府魚臺縣為菏水濟水東逕重鄉城南
60 	左傳所謂臧文仲宿於重館者也菏水又東逕武棠亭北在今魚臺縣北一十三里杜預以為即魯隱公與我會盟之地公羊以為濟上邑也城有臺高二丈許其下臨水昔魯侯觀魚於棠謂此也在方與縣故城在今魚臺縣北一十三里北十里經所謂菏水也水又東逕泥母亭北春秋左𫝊僖公七年秋盟于寗母謀伐鄭也菏水又東與鉅野黃水合菏濟別名也黃水上承鉅澤諸陂澤有濛澱育一作昔陂黃湖水東流謂之黃水又有薛訓渚水自渚歴薛村前分為二流一水東注黄水一水西北入澤即洪水也黃水東南流水南有漢荊州刺史李剛墓剛字叔毅山陽高車人郡國志山陽郡有高平縣此云車誤熹平元年卒見其碑有石闕祠堂石室三間椽架高丈餘鏤石作椽瓦屋施平天造方井側荷梁柱四壁隱起雕刻為君臣官屬上下疑有脫字龜龍麟鳯之文飛禽走獸之像作制工麗不甚傷毁黄水又東逕鉅野縣北何承夫曰鉅野湖澤廣大南通洙泗北連清濟舊縣故城正在澤中故欲置戌於此城城之所在則鉅野澤也衍東北出為大野矣昔西狩獲麟於是處也今鉅野縣東南五十里有獲麟臺後人所築皇覽曰山陽鉅澤縣有肩髀冢重聚大小與闕史記注引皇覽作闕冢等𫝊言蚩尤與黄帝戰剋之於涿鹿之野身體異處故別葬焉黃水又東逕咸亭北春秋桓公七年經書焚咸丘者也水南有金鄉縣之東界也金鄉數山皆空中穴口謂之隧也戴延之西征記曰焦氏山北數山有漢司𨽻校尉魯恭穿山得白蛇白兎不葬更葬山南鑿而得金故曰金鄉山明一統志金鄉山在今鉅野南五十里山北有石洞曰清涼深十餘丈內鑿閣石作四小閣閣外一堂陛髙三尺堂外內門門外兩大石道長三十丈濶十有六尺世𫝊秦始皇避暑宮也山形峻峭冢前有石祠石祠石廟四壁皆青石隱起自書契以來忠臣孝子貞婦孔子及弟子七十二人形像像邊皆刻石記之文字分明又有石床長八尺磨瑩鮮明叩之聲聞逺近時太尉從事中郎𫝊珍之諮議參軍周安穆折敗石床各取去為魯氏之後所訟二人並免官焦氏山東即金鄉山也有冢謂之秦王陵山上二百歩得冢口塹深十丈兩壁峻峭廣二丈入行七十歩得埏門門外左右皆有空可容五六十人謂之白馬空埏門內二丈得外堂外堂之後又得內堂觀者皆執燭而行雖無他雕鏤然治石甚精或云是漢昌邑哀王冢所未詳也東南有范巨卿冢石柱石柱一本作名件何氏云石柱□釋載此作名件側注云范碑至今尚在恐名件二字水經不誤也猶存巨卿名式山陽之金鄉人漢荊州刺史與汝南張劭長沙陳平子石交號為死友矣後漢書獨行𫝊范式字巨卿山陽金鄉人也與汝南張劭元伯為友後元伯寢疾同郡郅君章殷子徴晨夜省視之元伯臨盡歎曰恨不見吾死友子徵曰吾與君章盡心于子是非死友復欲何求元伯曰若二子者吾生友耳山陽范巨卿所謂死友也尋卒式忽夢見元伯元冕垂纓屣履而呼曰巨卿吾以某日死當以爾時葬永歸黃泉子未我忘豈能相及式怳然覺悟悲慟泣下馳徃赴之式未及到而䘮已發引既至壙將窆而柩不肯進其母撫之曰元伯豈有望耶遂停柩移時乃見有素車白馬號泣而來其母望之曰是必范巨卿也巨卿既至叩䘮言曰行矣元伯死生路異永從此辭㑹葬者千人咸為揮涕式因執紼而引柩于是乃前後到京師受業太學時諸生長沙陳平子亦同在學與式未相見而平子被病將亡謂其妻曰吾聞山陽范巨卿烈士也可以託死吾歿後但以尸埋巨卿戶前乃裂素為書以遺巨卿既終妻從其言時式出行適還省書見瘞愴然感之向墳揖哭以為死友乃營䕶平子妻兒身自送䘮于臨湘未至四五里乃委素書于柩上哭别而去黃水又東南逕任城郡之亢父縣故城西夏后氏之任國也漢靈帝光和元年按後漢書郡國志章帝元和元年分東平國之任城縣為任城國今云靈帝光和誤別為任城在北王莽之延就亭也縣有詩亭春秋之詩國也左傳襄十三年夏取邿注邿小國也任城亢父縣有邿亭邿音詩今直云詩亭詩國似誤王莽更之曰順父矣地理志東平屬縣也世祖建武二年封劉隆為侯國其中謂之桓公溝南至方與縣入于菏水菏水又東逕秦梁夾岸積石一旦一作里高二丈言秦始皇東巡所造因以名焉
61 	菏水又東過湖陸縣南東入於泗水湖陵故城在魚臺縣東六十里按漢書地理志湖陵縣屬山陽郡莽曰湖陸又按後漢書郡國志湖陸故湖陵章帝更名又漢志注應劭曰章帝封東平王蒼子為湖陵侯更名湖陸
62 	澤水所鍾也尚書曰浮于淮泗達于河達于河陸氏釋文引說文作菏工可反云水出山陽湖陵南與此正合今引尚書當從說文作菏為是是也東觀漢記曰蘇茂殺淮陽太守得其郡營廣樂大司馬吳漢圍茂茂將其精兵突至湖陵與劉永相會濟隂山陽濟兵於此處也
63 	又東南過沛縣東北
64 	濟與泗亂故沛納于稱矣東觀漢記安平侯葢延𫝊曰延為虎牙大將軍與戰水軍反走溺水者半後與戰連破之遂平沛楚臨淮悉降延令沛脩高祖廟置嗇夫祝宰樂人因齋戒祠高廟也後漢書葢延𫝊光武即位以延為虎牙將軍南伐劉永永將蘓茂佼彊周建等三萬餘人救永共攻延與戰于沛西大破之永軍亂遁没溺死者大半永棄城走湖陵蘓茂奔廣樂延遂定沛楚臨淮修高祖廟置嗇夫祝宰樂人注曰楚即今彭城縣也臨淮郡名今泗州髙祖廟在今徐州沛縣東故泗水亭中即髙祖為亭長之所也嗇夫主知廟事東觀漢記曰時葢延因齋戒祠高祖廟
65 	又東南過留縣北留縣故城在今江南徐州府沛縣東南二十里留縣故城翼佩泗濟宋邑也春秋左𫝊所謂侵宋呂留也故繁休伯避地賦曰朝余發乎泗洲夕余宿于留縣者也張良委身漢祖始自此矣終亦取封焉城內有張良廟也
66 	又東過彭城縣北睢水從西來注之彭城縣今為徐州府濟水又南逕彭城縣之故城東北隅不東過也睢水自西注之城北枕水湄
67 	濟水又南逕彭城縣故城東不逕其縣北也葢經誤證又東南過徐縣北今為淮安府地地理志曰臨淮郡漢武帝元狩六年置治徐縣王莽更之曰淮平縣曰徐調國也漢志無國字春秋昭公三十年吳子執鍾吾子遂伐徐防山以水之遂滅徐徐子奔楚楚救徐弗及遂城夷以處之張華博物志錄徐偃王之異言徐君宫人娠而生卵以為不祥棄之於水濵孤獨母有犬名曰鵠倉獵於水側得棄卵銜以來歸獨母以為異覆煖之遂成兒生時偃故以為名徐君宮中聞之乃更錄取長而仁智襲君徐國後鵠倉臨死生角而九尾實黃龍也偃王昔之徐界中按博物志云偃王塟之徐梁界內即此是也昔疑當作塟今見有狗壟焉偃王治國仁義著聞欲舟行上國乃道溝陳蔡之間得朱弓矢以已得天瑞遂因名為號自稱徐偃王江淮諸侯服從者三十六國周王聞之遣使至楚令伐之偃王愛民不鬭遂為楚敗北走彭城武原縣東山下百姓隨者萬數因名其山為徐山山上立石室廟有神靈民人請禱焉依文郎事似有符騐但世代綿逺難以詳矣今徐城外有徐君墓昔延陵季子解劔於此所謂不違心許也
68 	又東至下邳睢陵縣今為淮安府睢寧縣南入于淮濟水與泗水澤宋本作渾淘東南流至角城同入淮經書睢陵誤耳
69 	水經注集釋訂訛巻八
12.卷九
1 	欽定四庫全書
2 	水經注集釋訂訛卷九
3 	歸安沈炳巽撰
4 	清水　　沁水　　淇水蕩水　　洹水
5 	清水出河內修武縣之北黑山河內今為河南懷慶府治修武在府城東一百二十里清水源出衛輝府輝縣西南七十里
6 	黑山在輝縣北四十里在縣地一作北一作境白鹿山在輝縣西北五十里東清水所出也上承諸陂散泉積以成川南流西南屈朱箋御覽引此作南流屈曲瀑布垂巖縣河注壑二十餘丈雷扑之聲震動山谷左右疑漏石字壁層深獸跡不交隍中散水霧合視不見底南峯北嶺多結禪栖之士東巖西谷又是刹靈之圖竹柏之懷與神心妙逺仁智之性共山水效深更為勝處也其水歴澗流飛清洞觀朱箋御覽引此作清泠可觀謂之清水矣溪曰瑤溪又曰瑤澗水又南與小瑤水合水近出西溪北窮溪東南流注之清水清水又東南流吳澤陂水注之水上承吳陂於修武縣故城西北修武故寗也亦曰南陽矣馬季長曰晉地自朝歌以北至中山為東陽朝歌以南至軹為南陽故應劭地理風俗記云河內殷國也周名之為南陽又曰晉始啓南陽今南陽城是也秦始皇改曰修武徐廣王隱並言始皇改瓚注漢書云案韓非書秦昭王越長平西伐修武時秦未兼天下修武之名久矣余案韓詩外𫝊言武王伐紂勒兵於寗更名寗曰修武矣魏獻子田大陸還卒於寗是也漢高帝八年封都尉魏遫為侯國亦曰大修武有小故稱大小修武在東漢祖與滕公濟自玉門津而宿小修武者也大陸即吳澤矣魏土地記曰修武城西北二十里有吳澤水陂南北二十許里東西三十里西則蔡溝入焉水有二源北水上承河內野王縣今為懐慶府治河內縣東北界溝為長明溝分枝津東逕雍城南寒泉水注之水出雍城西北泉流南注逕雍城西春秋僖公二十四年王將以狄伐鄭富辰諫曰雍文之昭也京相璠曰今河內出山陽西有故雍城在今修武縣西又東南注長明溝溝水又東逕射犬城北漢大司馬張楊為將楊醜所害眭固殺醜屯此欲北合袁紹典略曰眭固字白兎或戒固曰將軍字兎而此邑名犬兎見犬其勢必驚宜急去兎不從漢興平四年按獻帝興平止二年其斬固是建安四年今云興平誤魏太祖斬之於此魏志張楊傳漢大司馬張楊素與呂布善太祖之圍布楊欲救之不能乃出兵東市遙為之勢其將楊醜殺楊以應太祖楊將眭固殺醜將其衆欲北合袁紹太祖遣史渙邀擊破之于犬城斬固盡收其衆 魏略曰固字白兎既殺楊醜軍屯射犬時有巫誡固曰將軍字兎而此邑名犬兎見犬其勢必驚宜急移去固不從遂戰死以魏种為河內太守守之兖州叛太祖曰唯种不棄孤及走太祖怒曰种不南走越北走胡不置汝也射犬平禽之公曰難其才也釋而用之魏志武帝紀建安四年以魏种為河內太守屬以河北事初公舉种孝亷兖州叛公曰惟魏种且不棄孤也及聞种走公怒曰种不南走越北走胡不置汝也既下射犬生禽种公曰唯其才也釋其縳而用之故長明溝水東入石澗東流蔡溝水入焉水上承州縣北漢志河內郡有州縣白馬溝東分為之蔡溝東㑹長明溝水又東逕修武縣之具亭宋本作吳亭北東入吳陂又次北有茍泉水入焉水出山陽縣故修武城西南同源分派裂為二水南為茍泉北則吳瀆二瀆雙導俱東入陂山陽縣東北二十五里有陸真亭南有皇母馬鳴二泉明一綂志作黄母泉在修武縣西北一十五里又有招鳥泉馬鳴泉巧婦泉並在本縣六真鄉東南合注于吳陂也次陸真阜之東北得覆釡堆堆南有三泉相去四五里參差合次南注于陂泉在濁鹿城西建安二十五年魏封漢獻帝為山陽公濁鹿城即是公所居也濁鹿城一名山陽城在修武縣西北六十里陂水之北陂澤側有隤地疑作城也春秋隱公十一年王以攢茅隤十二邑與司冦蘇忿生者也京相璠曰河內修武縣北有故隤城實中今世俗謂之皮塏宋本作皮垣方四百歩實中高八丈際陂北隔水一十五里俗所謂蘭丘也方二百步西一十里又有一丘際陂原本作三宋本作山或作之今依朱本作陂世謂之勑丘方五百步形狀相類疑即古攢茅也杜預曰二邑在修武縣北所未詳也又東長泉水注之原出白鹿山東南伏流逕一十三里重源濬發於鄧城西北東南伏流世亦謂之重泉水也又逕七賢祠東左右筠篁列植冬夏不變貞萋魏歩兵校尉陳留阮籍中散大夫譙國嵇康晉司徒河內山濤司徒琅邪王戎黄門郎河內向秀建威叅軍沛國劉伶始平太守阮咸等同居山陽結自得之遊時人號之為竹林七賢也向子期所謂山陽舊居也後人立廟於其處廟南又有一泉東南流注于長泉水郭縁生述征記所云白鹿山東南二十五里有嵇公故居以居時有遺竹焉葢謂此也其水又南逕鄧城東名之為鄧瀆又謂之為白屋水也昔司馬懿征公孫淵還達白屋即於此也其水又東南流逕隤城北又東南厯澤何氏云疑有脫文注于陂泉水東流謂之八光溝而東流注于清水謂之長清河而東周永豐塢一作城有丁公泉發于焦泉之右次東又得焦泉泉發于天門之左天井固石天門山石自空狀若門焉廣三丈高兩匹深丈餘更無所出世謂之天門也東五百餘歩中有石穴西向裁得容人平得二字疑誤一云當作平行東南入徑至天井直上三匹有餘扳躡而昇至上東平疑作平東西二百歩南北七百歩四面險絶無由昇陟矣上有比丘釋僧訓精舍寺十有餘僧給養難周多出下平二字疑誤有志者居之寺左右雜樹踈挺有一石泉方丈餘清水湛然嘗無增減山居者資以給飲北有石室二間舊是隱者念一之所今無人矣泉發於北阜南流成漢疑譌當作溪也也字疑衍世謂焦泉也次東得魚鮑泉次東得張波泉次東得三淵泉楩河參連女宿相屬朱云一本作梗河參連女宿相屬吳本改作挭柯誤矣按隋天文志梗河三星在火角北而女宿或是須女李克家云梗河三星女宿即須女四星此葢謂魚鮑張波三淵之三泉如梗河之參連并焦泉為四似女宿之相屬也是四川在重門城西並單川南注也重門城昔齊王芳為司馬師廢之宫於此即魏志所謂送齊王于河內重門者也城在共縣今為衛輝府輝縣故城西北二十里城南有安陽陂次東又得卓水陂穴在今輝縣西平地湧出東有北門陂陂方五百歩在共縣故城西漢高帝八年封旅罷師為共嚴侯國按史記表作共莊侯盧罷漢表作共嚴侯旅罷葢古盧與玈通用故漢書譌作旅而此承其誤耳不曰莊而曰嚴者避明帝諱也即共和之故國也共伯既歸帝政逍遙于共山之上山在國北所謂共北山也呂氏春秋云共伯和修其行好賢仁而海內皆以來為稽矣周厲之難天子曠絶天下皆來謂矣莊子云共伯得乎共首司馬彪注云厲王之難共伯即于王位十四年大旱屋焚召公卜之曰厲王為祟乃立宣王共伯復歸于宗逍遙得意共山之首仙者孫登之所處袁彥伯竹林七賢傳嵇叔夜嘗採藥山澤遇之於山冬以被髮自覆夏則編草為裳彈一絃琴而五聲和其水三川南合謂之清川又南逕凡城東司馬彪袁崧郡國志曰共縣有汎亭詩凢伯國春秋隱公七年經書王使凢伯來聘是也杜預曰汲郡共縣東南有凢城在今輝縣西南二十里今在西南其水又西南與前四水總為一瀆又謂之陶水南流注于清水清水又東周新豐塢又東注也
7 	東北過獲嘉縣北
8 	漢書稱越相呂嘉反武帝元鼎六年巡行於汲郡漢書武帝紀作至汲新中鄉師古曰汲河內縣新中其鄉名也今云汲郡誤中鄉得呂嘉首因以為獲嘉縣後漢封侍中馮石為侯國縣故城西有漢桂陽太守趙越墓冢北有碑越字彥善縣人也累遷桂陽郡五官將尚書僕射遭憂服闋守河南尹建寧中卒碑東又有一碑碑北有石柱石牛羊虎俱碎淪毁莫記清水又東周新樂城城在獲嘉縣故城東北即汲縣新鄉也
9 	又東過汲縣北今為衛輝府治
10 	縣故汲郡治晉太康中立城西北有石夾水飛湍濬急也人亦謂之磻溪言太公常釣於此也城東門北側有太公廟衛輝府城西北二十五里有太公泉上有呂望廟廟前有碑碑云太公望者河內汲人也縣民故㑹稽太守杜宣白令崔瑗曰太公本生於汲舊居猶存君與高國同宗太公載在經傳今臨此國宜正其位以明尊祖之義於是國老王喜廷掾鄭篤功曹邵勤等咸曰宜之遂立壇祀為之位主城北三十里有太公泉泉上又有太公廟廟側高林秀木翹楚競茂相𫝊云太公之故居也晉太康中范陽盧無忌為汲令立碑於其上太公避紂之亂屠隱市朝遁釣魚水何必渭濵然後磻溪茍愜神心曲渚則可磻溪之名斯無嫌矣清水又東逕故石梁下梁跨水上橋石崩禠餘基尚存清水又東與倉水合水出西北方上山西倉谷谷有倉玉珉石故名焉其水東南流潛行地下又東南復出俗謂之雹水東南厯坶野坶同牧說文武王與紂戰于坶野自朝歌以南南暨清水土地平衍㨿臯跨澤悉坶野矣郡國志曰朝歌縣南有牧野竹書紀年曰周武王率西矣當作夷諸侯伐殷敗之于坶野詩所謂坶野洋洋檀車煌煌者也有殷大夫比干冢前有石銘題𨽻云殷大天比干之墓所記唯此今已中折不知誰所誌也太和中高祖孝文皇帝南巡親幸其墳而加吊焉刋石樹碑列于墓隧矣雹水又東南入于清水又東南逕合城南故三㑹亭也以淇清合河故受名焉清水又屈而南逕屬皇臺東北南注之也
11 	又東入于河
12 	謂之清口即淇河口也葢互受其名耳地理志曰清河水出內黄縣南無清水可來所有者唯鍾是水耳葢河徙南注清水瀆移上下疑有譌字闕文唯流逕絶餘目故東川有清河之稱相嗣不斷目尚存故東川曹公開白溝遏水北注方復故瀆矣
13 	沁水出上黨沮縣謁戾山沮當作湼按漢志上黨郡有湼縣今為山西沁州武鄉縣山海經曰謁戾之山沁水出焉南流注于河
14 	沁水即洎疑當作湼按漢志湼氏縣注師古曰湼水出焉故以名縣也水也或言出榖逺縣今為沁州沁源縣及平陽府岳陽縣地羊頭山也靡谷三源竒注逕㵼一隍又南㑹三水厯洛出左右近溪參差翼注之也
15 	南過榖逺縣東又南過猗氏縣東猗氏縣今屬平陽府榖逺縣王莽之榖近也沁水又南逕猗氏縣故城東劉聰以詹事魯繇為冀州治此也沁水又南厯猗氏闗又南與驫驫水合水出東北巨峻山乘高㵼浪觸石流響世人因聲以納稱西南流注于沁沁水又南與秦川水合水出巨峻山東帶引衆溪積以成川又西南逕端氏縣故城東昔韓趙魏分晉遷晉君於端氏縣即此是也端氏故城在今山西澤州沁水縣東九十里史記趙世家成侯十六年與韓魏分晉封晉君于端氏漢為縣屬河東郡唐置澤州治端氏縣其水南流入于沁水
16 	又南過陽阿縣東
17 	沁水南逕陽阿縣故城西魏土地記曰建興郡治陽阿縣郡西四十里有沁水南流沁水又南與濩澤水合水出澤城西白澗嶺下東逕濩澤明一綂志作獲澤今之澤州陽城縣即漢之獲澤縣墨子曰舜漁獲澤應邵曰澤在縣西北又東逕獲澤縣故城南在今澤州陽城縣西三十里葢以澤氏縣也竹書紀年梁惠成王十九年晉取𤣥武獲澤者也竹書注云即雷澤舜漁處其水際疑譌城東注又東合清淵水水出其縣北東南經澤城東又南入于澤水澤水又東得陽衆水宋本作陽泉水口出鹿臺山在今澤州沁水縣南三十里山上有水淵而不流其水東逕陽陵城南即陽阿縣之故城也漢高帝七年封卞訴為侯國按史漢表高帝七年封其石為陽河侯索隱曰縣名屬上黨郡但上黨有陽阿而無陽河則表之譌阿為河可知然所謂卞訴者並無其人惟琴操云卞和獻玉于楚王封為陵陽侯辭不受云云又與此不合殊不可解水厯焦一本作憔燒山東下與黒嶺水合水出西北黒嶺下即開蹬也其水東南流逕北卿亭下又東南逕陽陵城東南注陽泉水陽泉水又南注獲澤水又東南又有上澗水注之水導源西北輔山東逕銅于崖南厯析城山在今陽城縣西南七十里北山在獲澤南禹貢所謂厎柱析城至于王屋也山甚高竣上平坦下有二泉東濁西清左右不生草木數十歩外多細竹其水自山隂東入獲澤水獲澤水又東南注于沁水沁水又東南陽阿水左入焉水北出陽阿川南流逕建興郡而其水又東南流逕午壁亭東而南入山㳂波潄石漰澗八丈環濤轂轉西南流入于沁水又南五十餘里汾里下疑有脫文汾宋本作沿上下歩逕裁通小竹細筍被于山渚蒙籠㧞宋本作密竒宋本作最為翳薈也
18 	又南出山過沁水縣北今屬澤州沁水南逕石門也謂之沁口魏土地記曰河內郡野王縣西七十里有沁水左逕沁水城西附城東南流也石門是晉安平獻王司馬孚之為魏野王典農中郎將之所造也案其表云臣孚言臣被明詔興河內水利臣既到檢行沁水源出銅提山屈曲周廻水道九百自太行以西王屋以東層巖高峻天時霖雨衆谷走水小口漂迸宋本作水石漂迸木門朽敗稻田汎灠歲功不成臣輙按行去堰五里以外方石可得數萬餘枚臣以為方石為門若天亢旱增堰進水若天霖雨陂澤充溢則閉石御覽引此作閉防斷水空渠衍澇足以成河雲雨由人經國之謀暫勞永逸聖王所許願陛下特出臣表勑大司農府給人工勿使稽延以贊時要臣孚言詔書聽許於是夾岸累石結以為門用伐御覽引此作代木門枋故石門舊有枋口之稱矣溉田頃畝之數間二此二字疑譌歲月之功事見門側石銘矣水西有孔山山上石穴洞開穴內石上有車轍牛跡耆舊傳云自然成者非人功所就也其水南分為二水一水南出為朱溝水沁水有逕沁縣故城北葢藉水以名縣矣春秋之少水也京相璠曰晉地矣又云少水今沁水也沁水又東逕沁水亭北世謂之小沁城沁水東右合小沁水水出北山臺渟淵南流為臺渟水南東入沁水沁水又東倍澗水注之水北出五行之山南流注于沁水
19 	又東過野王縣北今為河南懷慶府治河內縣沁水又東䢴水注之出太行之阜山則五行之異名也淮南子曰武王欲築宫於五行之山周公曰五行嶮固德能覆也內貢廻矣使吾暴亂則伐我難矣君子以為能持滿淮南子氾論訓曰武王尅殷欲築宫于五行之山周公曰不可夫五行之山固塞嶮阻之地也使我德能覆之則天納其貢職者逥也使我有暴亂之行則天下之伐我難矣此所以三十六世而不奪也周公可謂能持滿矣高誘云今太行山也在河內野王縣西北上黨關也詩所謂徒殆野王道傾葢上黨關即此山矣其水南流逕䢴城西故䢴關也城南有䢴臺春秋僖公二十四年王將伐鄭富辰諫曰䢴武之穆也按左傳邘晉應韓武之穆也杜注邗邘音于今云䢴誤下凢邘俱誤作京相璠曰今野王西北三十里有故邘城邘臺是也在今懐慶府城西北三十里今為邘臺村今故城當太行南路道出其中漢武帝封李壽為侯國邘水又東南逕孔子廟東廟庭有碑魏太和元年孔靈度等以舊宇毀落上上字下疑有脫文求修復野王令范衆愛河中宋本作河內太守元真刺史咸陽公高允表聞立碑於廟治中劉明疑漏別字駕呂次父主簿向班虎荀靈龜以宣尼大聖非碑頌所稱宜立記焉云仲尼傷道不行欲北從趙鞅聞殺鳴犢遂旋車而反及其後也晉人思之於太行嶺南為之立廟葢往時迴轅處也余按諸子書及史籍之文並言仲尼臨河而嘆曰丘之不濟命也夫是非太行迴轅之言也碑云魯國孔氏官於洛陽因居廟下以奉蒸嘗斯言至矣葢孔因遷山下追思聖祖故立廟存饗耳其猶劉累遷魯立堯祠於山矣非謂迴轅於此也䢴水東南逕邘亭西京相璠曰又有亭在橋一作臺西南三十里今是亭在邘城東南七八里葢京氏之所謬耳或更有之余所不詳其水又南流注于沁沁水東逕野王縣故城北秦昭王四十四年白起攻太行道絶而韓之野王降始皇㧞魏東地置東郡衞元君自濮陽徙野王即此縣也史記衞世家秦㧞魏東地置東郡更徙衞野王縣而并濮陽為東郡漢高帝元年為殷國二年為河內王莽之後隊縣曰平野矣魏懷州刺史治皇都遷洛省州復郡水北有華嶽廟廟側有攢柏數百根對郭臨川負岡䕃渚青青彌望竒可翫也懷州刺史頓丘李洪之之所經構也廟有碑焉是河內郡功曹山陽荀靈龜以和平四年造天安元年立沁水又東朱溝枝津入焉又東與丹水合水出上黨高都縣今為山西澤州地其故城在州城東三十里故城東北阜下俗謂之源源水山海經曰沁水之東有林焉名曰丹林丹水出焉即斯水矣丹水自源東北流又屈而東注左會絶水地理志曰高都縣有莞谷丹水所出東南入絶漢志作泫水水是也絶水出泫氏縣今為山西澤州陵川縣西北楊谷故地理志曰楊谷絶水所出東南流左會長平水水出長平縣長平故城在今澤州高平縣西北小山東南流逕其縣故城泫氏之長平亭也史記曰秦使左庶長王齕攻韓取上黨上黨民走趙趙軍長平使亷頗為將後遣馬服君之子趙括代之秦密使武安君白起攻之括四十萬衆降起起坑之於此上黨記曰長平城在郡之南秦壘在城西二軍共食流水澗相去五里秦坑趙衆收頭顧築臺於壘中因山為臺崔嵬桀起今仍號曰白起臺今澤州高平縣西五里有頭顱山山上有白起臺秦白起坑趙卒四十萬後人收頭顱葬于此山因名城之左右㳂山亘隰南北五十許里東西二十餘里悉秦趙故壘遺壁舊疑作猶存焉漢武帝元朔二年以封將軍衞青為侯國其東南流注絶水絶水又東南流逕泫氏縣故城北竹書紀年曰晉烈公元年趙獻子城泫氏絶水東南與泫水會水導源縣西北𤣥谷東流逕一城故南疑有譌誤俗謂之都鄉城又東南逕泫氏故城南世祖建武六年封萬普為侯國而東會絶水亂流東南入高都縣右入丹水上黨記曰長平城在郡南山中丹水出長平北山南流秦坑趙衆流血丹川朱本作丹山由是俗名為丹水明一綂志丹水在澤州東北三十里舊號泫水源出高平縣西北仙公山南流合白水入沁河斯為不經矣丹水又東南流注于丹谷即劉越石扶風歌所謂丹水者也晉書地道記曰縣有太行關丹溪為關之東谷途自此去不復由關夫疑作矣丹水又逕二石入北二石入北四字疑有譌誤而各在一山角倚相望南為河內北曰上黨三宋本作二郡以之分境丹水又東南厯西巖下巖下有大泉湧發洪源巨輪朱云宋本作洪流巨輪疑當作洪流巨輪淵深不測蘋藻冬疑誤芹竟川含綠雖嚴辰肅月燕麥暄萋丹水又南白水注之水出高都縣故城西所謂長平白水也東南流厯天井關地理志曰高都縣有天井關蔡邕曰太行山上有天井關在井北遂因名焉故劉歆遂初賦曰馳太行之嶮峻入天井之高關太元十五年晉征虜將軍朱序破慕容永於大行遣軍至白水去長子一百六十里白水又東天井溪水會焉水出天井關北流注白水世謂之北流泉白水又東南流入丹水謂之白水交丹水又東南出山逕鄈城西城在山際俗謂之期城非也司馬彪郡國志曰山陽有鄈城京相璠曰河內山陽西北六十里有鄈城竹書紀年曰梁惠成王元年趙成侯偃韓懿侯若伐我葵即此城也丹水又南屈而西轉光溝水出焉丹水又西逕苑鄉城北南屈東轉逕其城南東南流注于沁謂之丹口竹書紀年曰晉出公五年丹水三日絶不流幽公九年丹水出相反擊今竹書作潔即此水也沁水又東光溝水注之也疑衍水首受丹水東南流界溝水出焉又南入沁水又東南流逕成鄉城北又東逕中都亭南又合界溝水水上承光溝東南流長明溝水出焉又南逕中都亭西而南流注于沁水也
20 	又東過周縣北
21 	縣故周也春秋左傳隱公十有一年周以賜鄭公孫叚按鄭公孫叚一見于襄公二十九年一見于昭公元年其去隱公逺甚且左傳從無此文不知何據云然六國時韓宣子宣子是晉悼公時人伊時三家尚未分晉何得云六國時也徙居之按史記韓世家宣子徙居州洼曰州縣屬河內郡則經文之周縣疑當作州有白馬溝水注之水首受白馬湖湖一名朱管陂陂上承長明溝湖水東南流逕金亭西分為二水一水東出為蔡溝一水南流于沁也
22 	又東過邢丘一曰懐縣之北今為懐慶府武涉縣韓詩外傳曰武王伐紂到邢丘更名邢丘曰懐今韓詩作懷寗春秋時赤翟伐晉圍懷是也王莽以為河內故河內郡治也舊三河之地矣韋昭曰河南河東河內為三河也縣北有沁陽城沁水逕其南而東注也又東過武德縣南武德故城在今懷慶府東南五十里又東南至滎陽縣北東入于河
23 	沁水於縣南水積為陂通結數湖有朱溝水注之其水疑有譌脫上承沁水於沁水縣西北自方口東南流奉溝水右出焉又東南流右泄為沙溝水也其水又東南於野王城西枝渠左水焉以周城溉東逕野王城南又屈逕其城東而北注沁水朱溝自枝渠東南逕州城南又東逕懷城南又東逕殷城北郭緣生述征記曰河之北岸河內懷縣有殷城或謂楚漢之際殷王卬治之非也余按竹書紀年云秦師伐鄭次于懷城殷殷即是城也然殷之為名久矣知非從卬始昔劉聰以郭黙為殷州刺史督緣河諸軍事治此朱溝又東南注于湖湖水又右納沙溝水水分朱溝南派東南逕安昌城在今懐慶府東南六十里西漢成帝河平四年封丞相張禹為侯國今城之東南有古冢時人謂之張禹墓余按漢書禹河內軹人徙冢蓮芍鴻嘉元年禹以老乞骸自治冢塋起祠堂於平陵平之肥牛亭近延陵奏請之詔為徙亭哀帝建平二年薨遂葬於彼此則非也漢書張禹傳張禹字子文河內軹人也徙家蓮勺鴻嘉元年以老病乞骸骨禹年老自治冢塋起祠室好平陵肥牛亭部處地又近延陵奏請求之上以賜禹詔令平陵徙亭他所沙溝又東逕隰城北春秋僖公二十五年取大叔於溫殺之於隰城是也京相璠曰在懷縣西南又逕殷城西東南流入於陂陂水又值東南流入於河先儒亦咸謂是溝為沛渠故班固及闞駰並言沛水至武德入河葢沛水枝瀆條分所在布稱亦兼丹水之目矣朱本引孫克家云沛渠沛水俱當作泲
24 	淇水出河內隆慮縣今為河南彰德府林縣西大號山明一綂志云淇水在臨河廢縣東南五里源出林慮山中綿厯太行而東至于濬縣枋頭東流入衞河
25 	山海經曰淇水出沮如山水出山側頽波漰注衝激橫山山上合下開可減六七十歩巨石磥砢交積隍澗傾澗渀盪御覽引此作傾瀾莽盪勢同雷轉激水散氛曖若霧合又東北活水注之水出壺關縣今屬山西潞州東玷臺下石壁崇高昻藏隱天泉流發于西北隅與金谷水合金谷即玷臺之西溪也東北會水又東流注淇水又逕南羅川又厯之羅城北東北與女臺水會合水發西北三女臺下東北流注于淇淇水又東北逕淇陽川逕石城西北城在原上帶澗枕淇淇水又東北西流水注之水出東大嶺下西流逕石樓南在北陵石上練垂桀立亭亭極峻其水西流水也又東逕馮都壘南世謂之淇陽城在西北三十里淇水又東出山分為二水㑹立石堰遏水以沃白溝左為菀一作宛水右則淇水自元甫城東南逕朝歌縣北今濬縣西南有古朝歌城竹書紀年晉定公二十八年按竹書紀年淇絶于舊衞乃敬王二十六年晉定公即位于敬王九年至二十六年乃十八年二字屬衍文淇絶于舊衞即此也淇水又東屈而西轉逕頓丘原本漏今濬縣有頓丘故城北故闞駰云頓丘在淇水南又屈逕頓丘西爾雅曰山一成謂之頓丘釋名謂一頓而成丘無高下大小之殺也按釋名云名一成曰頓丘一頓而成無上下大小之殺也詩所謂送子渉淇至于頓丘者也魏徙九原西河出軍諸胡置五軍於丘側故其名亦曰五軍也太和泉源水水有二源一水出朝歌城西北東南南下疑有闕文老人晨將渡水而沉吟難濟紂問其故左右曰老者髓不實故暑疑譌當作畏寒也紂乃於此腊脛而視髓也其水南流東屈逕朝歌城南晉書地道記曰本沬邑也詩云爰采唐矣沬之鄉矣殷王武丁始遷居之為殷都也胡渭云武丁當作武乙殷本紀曰武乙復去亳徙河北此即紂都朝歌也武丁自鄴南復遷于亳至武乙則又自亳遷于朝歌酈注引晉書地道記謂武丁遷居沬邑葢誤以武乙為武丁耳禹貢紂都在冀州大陸之野即此矣有糟丘酒池之事焉有新聲靡樂號邑朝歌晉灼曰史記樂書紂為朝歌之音朝歌者歌不時也故墨子聞之惡而迴車不逕其邑論撰考䜟曰邑名朝歌顔淵不舍七十弟子掩目宰予獨顧由蹷墮車宋均曰子路患宰予顧視㓙地故以足蹷之使墮車也今城內有殷鹿臺在濬縣西北六十里衞輝府琪縣亦有此臺紂昔自投於火處也竹書紀年曰武王親禽帝受于南單之臺遂分天之明南單之臺葢鹿臺之異名也武王以殷之遺民封紂子武庚於兹邑分其地為三曰邶鄘衞使管叔蔡叔霍叔輔之為三監叛周討平以封康叔為衞箕子佯狂自悲故琴操有箕子操逕其墟父母之邦也不勝悲作麥秀歌地居河淇之間戰國時皆屬於趙男女淫縱有紂之餘風後乃屬晉山嶮原本作王嶮朱本改作山嶮多冦漢以虞詡為令朋友以難治致弔詡曰不遇盤根錯節何以別利器乎又東與左水合謂之馬溝水水出朝歌城北東流南屈至其城東又東流與美溝合水出朝歌西北大嶺下更出逕駱駞谷於中逶迤九十曲故俗有美溝之目矣厯十二崿崿流相承泉響不斷返水捍注倦後疑譌未詳深隍隍間積石下原本作千吳本改作下通水穴為變宋本作萬變似是觀者若思上下疑有脫文譌字不周賞情之若疑作苦賞情亦疑誤之疑作乏圖狀矣其水更逕朝歌城北又東南流注馬溝水又東南注淇水為肥泉也故衞詩曰我思肥泉兹之永嘆毛注云同出異歸為肥泉爾雅曰歸異出同曰肥釋名曰本同出時所浸澗水所歸枝散而多似肥者也按釋名曰所出同所歸異曰淝泉本同出時所浸潤少所歸各枝散而多似淝者也據此則浸潤當作浸潤水當作少歸下漏各字犍為舍人曰水異出流行合同曰肥今是水異出同歸矣博物志謂之澳水詩云瞻彼淇澳菉竹猗猗毛云菉王蒭也竹編竹也毛傳注作篇竹爾雅作篇蓄漢武帝塞決河斬淇園之竹木以為用冦恂為河內守伐竹淇川治矢百餘萬以益軍資後漢書冦恂傳恂為河內太守伐淇園之竹為矢百餘萬養馬二千匹收租四百萬斛轉以給軍今通望淇川無復此物唯王蒭編草不異毛興宋本作毛注又言澳隈也鄭亦不以為津源而張司空專以為水流入於淇非所究也然斯水即詩所謂泉源之水也故衞詩云泉源在左淇水在右衞女思歸指以為喻淇水左右葢舉水所入為左右也淇水又南厯枋堰舊淇水南東流逕黎陽縣界今為濬縣其故城在縣西二里南入河地理志曰淇水出共漢志共縣屬河內郡東至黎陽入河溝洫志曰在遮害亭西一十八里至淇水口漢建安九年魏武王於水口下大枋木以成堰遏淇水東入白溝以通漕運故時人號其處為枋頭枋頭在濬縣西南八十五里淇水之北即淇水口魏志曹操于淇水口下大枋木以成堰遏淇水東入白溝以通漕運故名枋頭晉書桓溫伐慕容暐暐將慕容垂拒溫大破之遂至枋頭即此地也是以盧諶征艱賦曰後背洪枋巨堰深渠高堤者也自後遂廢魏熈平中復通之故渠厯楊城北東出今瀆破故堨其堰悉鐵柱木石參用其故瀆南逕枋城西又南分為二水一水南注清水水流上下更相通注河清水盛北入故渠自此始矣一水東流逕枋城南東與宛口合宛水上承淇水於元甫城西北自石堰東注宛城西屈逕其城南又東南流厯五軍東北得舊石沮故五水分流世號五穴口今惟通井宋本作并為二一水西注淇水謂之天井溝一水逕五軍東分為蓼溝東入白祀陂又南分東入同山陂溉田七十何氏云十疑作千餘頃二陂所結即臺隂野矣宛水東南入淇水淇水右合宿胥故瀆瀆受河於頓丘縣遮害亭東亭在濬縣西南五十里黎山西北會淇水處立石堰遏水令更東北注魏武開白溝因宿胥故瀆而加其功也故蘓代曰決宿胥之口魏無虛頓丘即指是瀆也淇水又東北流謂之白溝逕雍榆城南在濬縣西南一十八里春秋襄公二十三年叔孫豹救晉次于雍榆城者也淇水逕其城東東北逕同山東明一綂志同山在濬縣西南四十五里新志云其麓綿亘四十餘里有龍脊岡岡之西有山相輔而行西屬太行曰連西岡又北逕其城東東北逕帝嚳冢西世謂之頓丘臺非也皇覽曰帝嚳冢在東郡濮陽頓丘城南臺隂野中者也又北逕白祠山東厯廣陽里逕顓頊冢西俗謂之殷王陵非也二陵俱在滑縣東北七十里帝王世紀曰顓頊葬東郡頓丘城南廣陽里大冢者是也淇水又北逕頓丘縣故城西古文尚書以為觀地矣葢太康弟五君之號曰五觀者也朱箋引國語士亹曰啟有五觀湯有太甲韋昭注云五觀啓子太康昆弟也 今山東東昌府觀城縣境有五觀城竹書紀年晉定公三十一年城頓丘皇覽曰頓丘者城門名頓丘道世謂之殷皆非也葢因丘而為名故曰頓丘矣淇水東北逕柱人山東楊慎曰柱人當作枉人見哀江南賦乃今本傳寫之譌元和志云枉人山在黎陽縣西北四十五里俗言紂殺比干于此故名寰宇記曰在縣西北十三里俗名上陽三山明一綂志云在濬縣西北二十五里去內黄縣西南六十里北連跨巨岡左右溪澗不啻數百又按蕩水篇注云宜師溝東逕蕩隂縣南又東逕枉人山東北至內黃澤右入蕩水湯隂縣志云枉人山在縣東南二十五里與濬縣接界是一山而跨三縣之境也牽城西在內黄縣西南一十二里春秋左傳定公十三年按春秋是十四年今云十三年誤公㑹齊侯衞侯于牽者也杜預曰黎陽東北有牽城即此城矣淇水又東北逕石柱岡枉人山北連跨巨岡石柱之類是也東北注矣
26 	又東過內黄縣今屬大名府南為白溝淇水又東北逕并陽城西世謂之辟陽城非也即郡國志所謂內黃縣有并陽聚者也白溝又北左合陽水又東北流逕內黃縣故城南縣右對黃澤郡國志曰縣有黃澤者地理風俗記曰陳留有外黃故加內史記曰趙亷頗伐魏取黃即此縣
27 	屈從縣東北與洹水合
28 	白溝自縣北逕戲陽城東世謂之義陽郭春秋昭公十年按左傳是昭公九年今云十年誤晉荀盈如齊逆女還卒戲陽是也杜預注魏郡內黃縣北有戲陽城戲音許宜反白溝又北逕高城亭東又洹水從西南來注之又北逕問亭東即魏界也應邵曰縣故城魏武侯之別都也城內有武侯臺王莽之魏城亭也左與新河合洹水枝流也白溝又東北逕銅馬城西葢光武征銅馬所築也故城得其名矣白溝又東北逕羅勒城東又東北漳水注之謂之利漕口自下清漳白溝淇河咸得通稱也
29 	又東北過館陶縣北又東北過清淵縣西清淵縣今為臨清州地白溝水又東北逕趙城西又北阿難河出焉葢魏將阿難所導以利衡瀆首疑譌有阿難之稱矣白溝又東北逕空陵城西又北逕喬亭城西東去館陶縣故城十五里縣即春秋所謂冠氏也魏陽平郡治也其水又屈逕其縣北又東北逕平恩縣故城東地理風俗記曰縣故館陶之別鄉也漢宣帝元康三年置以封后父許伯為侯國地理志王莽之延平縣矣淇水又東過清淵縣故城西又厯縣之西北為清淵故縣有清淵之名矣世謂之魚池城非也淇水又東北逕榆陽城北漢昭帝封太常江德為侯國按漢表無此封文頴曰邑在魏郡清淵世謂之清淵城非也
30 	又東北過廣宗縣今屬直𨽻順德府東為清河清河東北逕廣宗縣故城南順帝永元五年封皇太子萬年為王國按後漢書章帝八王傳廣宗殤王萬歲以永元五年封分鉅鹿為國其年薨今云萬年誤永元乃和帝年號今云順帝亦誤至云皇太子尤誤萬歲乃章帝㓜子母氏亦不可考故史傳不載豈有册立為儲君之事耶田融言趙立建興郡於城內置臨清縣於水東自趙石始也清河之右有李雲墓雲字行祖甘陵人好學善隂陽舉孝亷遷白馬令中常侍單超等立掖庭民女亳氏為后按後漢書桓帝鄧后紀后本鄧香女隨母改嫁梁紀遂日月姓梁氏進入掖庭為米女絶幸梁冀誅立為皇后帝惡梁氏改姓為薄則亳冝作薄但袁記亦作亳豈薄與亳古字相通耶后家封者四人賞賜巨萬雲上書移列三府曰孔子云帝者諦也今尺一拜用不逕御者是帝欲不諦乎帝怒下獄殺之後冀州刺史賈瑶使行部過祠雲墓刻石表之後漢書李雲傳雲字行祖甘陵人性好學善隂陽舉孝亷遷白馬令桓帝延熹二年誅大將軍梁冀而中常侍單超等五人皆以誅冀功並封列侯又立掖庭民女亳氏為皇后后家封者四人賞賜巨萬雲素剛憂國將危心不能忍乃露布上書移副三府曰孔子曰帝者諦也今尺一拜用不經御省是帝欲不諦乎帝怒下獄殺之後冀州刺史賈琮使行部過祠雲墓刻石表之云云今所引多譌字故偹錄之今石柱尚存俗猶為之李氏石柱清河又東北逕界城亭東水上有大梁謂之界城橋英雄記曰公孫瓚擊青州黄巾賊大破之還屯廣宗袁本初自徃征瓚合戰于界橋南二十里紹將鞠後漢書作趜義破瓚於界城橋斬瓚冀州刺史嚴綱又破瓚殿兵於橋上即此梁也世謂之鬲城橋葢傳呼失實矣清河又東北逕信鄉西地理風俗記曰甘陵西北十七里有信鄉故縣也今直𨽻廣平府清河縣西北有甘陵故城清河又北逕信城縣故城西應邵曰甘陵西北五十里有信城亭故縣也趙置水東縣於此城故亦曰水東城清河又東北逕清陽縣故城西在今清河縣東本漢縣屬清河郡後漢省入甘陵漢高帝置清河郡治此中元二年漢表作三年景帝封皇子乘為王國王莽之河平也漢光武建武二年西河鮮于冀為清河太守作公廨未就而亡後守趙高計功用二百萬五官黄秉功曹劉適言四百萬錢於是兾乃鬼見白日道從入府與高及秉等對共計校定為適秉所割匿兾乃書表自理其略言高貴不尚節畝壟之夫而箕踞遺類研密失機婢妾其性媚世求顯偷竊銀艾鄙辱天官易譏負乗誠高之謂臣不勝鬼言謹因千里驛聞待原本譌侍宋本作付高上之便西北去三十里車馬皆滅不見秉等皆伏地物故高以狀聞詔下還冀西河田宅妻子焉兼為差代以旌幽中之訟漢桓帝建和二年改清河為甘陵王國後漢書桓帝紀建和二年六月改清河為甘陵立安平王得子經侯理為甘陵王以下五字疑冇譌誤王妖言徙其年立甘陵郡治此焉
31 	又東北過東武城縣西東武故城在今山東青州府諸城縣境漢縣屬琅琊郡隋改曰諸城
32 	清河又東北逕陵鄉西應劭曰東武城西南七十里有陵鄉故縣也後漢封太僕梁松為侯國故世謂之梁侯城遂立侯城縣治也清河又東北逕東武城縣故城西史記趙公子勝號平原君以解邯鄲之功受封于此定襄有武城故加東矣清河又東北逕復陽縣故城西漢高帝七年封右司馬陳㫖為侯國漢表高帝七年封右司馬陳胥為復陽侯今云㫖誤王莽更名之曰樂歲地理風俗記曰東武城西北三十里有復陽亭故縣也世名之曰檻城非也清河水又東北流經棗強縣故城西今屬直𨽻正定府史記建元以來王子侯者年表云漢武帝元朔二年封廣川惠王子嬰為侯國也按史記表元朔三年封廣川惠王子晏為棗彊侯今云二年及王子嬰俱誤應劭地理風俗記曰東武城西北五十里有棗彊城故縣也疑當作棗彊縣故城也
33 	又北過廣川縣東今棗強縣東有廣川縣故城
34 	清水北逕廣川縣故城南闞駰曰縣有長河為流故曰廣川也水側有羗壘姚氏之故居也今廣川縣治清河又東北逕厯縣故城南地理志信都之屬縣也王莽更名曰厯寧也應劭曰廣川縣西北三十里有厯城亭故縣也今亭在縣東如疑譌或當作而此水濟尚謂之為厯口渡也今正定府寧晉縣東有厯城城下藪澤周囬百餘里有魚藕菱芡之利又東過修縣南又東北過東光縣西漢志修縣屬信都國師古曰修音條清河又東北左與張甲屯絳故瀆合阻深堤高鄣無復有水矣又逕修縣故城南屈逕其城東修音條王莽更名之曰治修按漢志莽曰修治郡國志曰故屬信都清河又東北左與黃漳板津宋本作枝津故瀆合又東北逕修國故城東漢文帝封周亞夫為侯國故世謂之北修城也清河又東北逕邸閣城東城臨側清河晉修縣治城內有縣長魯國孔明碑清河又東至東光縣西南逕胡蘓亭者是世謂之羌城非也又東北右會大河故瀆又逕東光縣故城西後漢封耿純為侯國初平二年黃巾三十萬人入北海據後漢書當作渤海公孫瓚破之於東光界追奔是水斬首三萬流血丹水即是水也後漢書公孫瓚傳初平二年青徐黄巾三十萬衆入渤海界瓚率步騎二萬人逆擊于東光南大破之斬首三萬餘級賊棄其輜重奔走渡河瓚因其半濟薄之賊復大破死者數萬流血丹水又東北過南皮縣西今屬直𨽻河間府
35 	清河又東北無棣溝出焉東逕南皮縣故城南南皮故城在今縣東北衞河在縣西二十里與交河縣分水通典云無棣溝隋末填癈永徽元年薛大鼎為刺史奏開之外引魚鹽于海百姓歌其利又東逕樂亭北地理志之臨樂縣故城也王莽更名樂亭晉書地道志太康地記樂陵國有新樂縣即此城矣又東逕新鄉城北即地理志高樂故城也王莽更之曰為鄉矣無棣溝又東分為二瀆無棣溝又東逕於樂陵郡北又東屈而北出又東轉逕宛鄉故城南又東南逕高成縣故城南與枝瀆合溝上承無棣溝南逕樂陵郡西又東南逕千童縣故城東史記建元以來王子侯者年表曰故重也一作千鍾漢武帝元朔四年封河間靖王子劉隂為侯國應邵曰漢靈帝改曰饒安也按史記建元以來王子侯表元朔四年封河間獻王子隂為千鍾侯徐廣曰一作重索隱曰漢表作重侯屬平原郡地理志有重丘據此則劉隂所封乃平原之重丘一作千鍾若勃海之千童應邵曰靈帝改曰饒安無一作千鍾之文亦非劉所封史表漢志可據酈元渾二為一似誤劉隂史表作劉揺一云劉隂漢表作擔滄州治枝瀆又南東屈東北注無棣溝無棣溝又東北逕一故城此疑作北世謂之功城也又東北逕鹽山東北入海春秋僖公齊楚之盟於邵陵也管仲曰昔召康公錫命先君太公履北至於無棣葢四履之所也京相璠曰舊說無棣在遼西孤竹縣二說參差未知所定然管仲以責楚無棣在此方之為近既世傳以文二字疑譌或當作已久且以聞見書之清河又東北逕南皮縣故城西十三州志曰章武有北皮亭故此曰南皮也王莽之逆河亭漢志作迎河亭史記惠景侯者年表云漢文帝後元年中封孝文后兄子竇彭祖為侯國漢建安中魏武擒袁譚於此城也清河又北逕皮城東左會潭地宋本作池别瀆謂之合故謂之合城也地理風俗記曰南皮城北五十里有北皮城也
36 	又東北逕浮陽縣西今為河間府滄州河東北浮水故瀆出焉明一綂志浮水在舊滄州南十里自東光縣南界永濟渠分出東北流經州境又東北入海漢于此置縣以在浮水之陽故名浮陽按史記趙之南界有浮水焉浮水在南而此有浮陽之稱者葢浮水出入津流同逆混并清漳二瀆河之舊道浮水故迹又自斯別是縣有浮水之名也首受清河於縣界東北逕高城縣之宛鄉城北又東逕章武縣之故城在今河間府塩山縣西北漢文帝後元中封孝文后弟竇廣國為侯國王莽更名桓章晉太始中立章武郡治此浮水故瀆又東逕篋山北魏氏土地記曰高城東北五十里有篋山長七里浮瀆又東北逕栁縣故城南在今鹽山縣東七十里漢武帝元朔四年封齊孝王子劉傷為侯國按史表元朔四年封齊孝王子劉陽為栁侯漢表作陽已今云劉傷誤地理風俗記曰高城縣東北五十里有栁亭故縣也世謂之辟亭非也浮瀆又東北逕漢武帝望海臺又東注于海應劭曰浮縣浮水所出入海朝夕徃來日再今溝無復有水也清河又北分為二瀆枝分東出又謂之浮瀆清河又北逕浮陽故城西王莽之㳅漢志作浮成也建武十五年更封騎將軍平鄉侯劉歆為侯國浮陽郡治又東北□當作滹沲別瀆注焉謂之合河也
37 	又東北過濊邑北
38 	濊水出焉在河間府青縣
39 	又東北過鄉邑南
40 	清河又東分為二水枝津右出焉東逕漢武帝故臺北漢武臺在今鹽山縣魏氏土地記曰章武縣東一百里有武帝臺南北有二臺相去六十里基高六十丈俗云漢武帝東巡海上所築又東注于海清河又東北逕紵姑邑南俗謂之新城非也
41 	又東北逕窮河邑南
42 	清河又東北逕窮河邑南俗謂之三女城非也東北至泉周縣北入滹沲水經曰疑作白笥□疑作溝泉周縣東南與清河合者目下為清河下邑也又東泉周縣出焉
43 	又東北過漂榆邑入于海清河又東逕漂榆邑故城南俗謂之角飛城趙記云石勒使王述煑鹽於角飛即城異名矣魏土地記曰高城縣東北一百里北盡漂榆東臨巨海民咸煑海水藉鹽為業即此城也清河自是入于海
44 	蕩水出河內蕩隂縣西山東蕩隂縣今屬河南彰徳府今曰湯隂蕩水出縣西石尚山蕩水源出湯隂縣治因元泉流經五十里過內黄縣界入衞河泉流逕其縣故城南縣因水以取名也晉伐成都王頴敗帝于是水之南晉書惠帝永興初左衞將軍陳昣等奉大駕討頴馳檄四方赴者雲集軍次安陽衆十餘萬頴遣奮武將軍右超率衆五萬次于蕩隂超衆奄出王師敗績矢及乗輿侍中嵇紹死于帝側盧林四王起事曰惠帝征成都王頴戰敗時舉輦司馬八人輦猶在肩上軍人競就殺舉輦者乗輿頓地帝傷三矢百僚奔散唯侍中嵇紹扶帝疑脫軍字士將兵之帝曰吾吏也勿害之衆曰受太弟命唯不犯陛下一人耳遂斬之血汙帝袂將洗之帝曰嵇侍中血勿洗也此則嵇延祖殞命之所
45 	又東北至內黃縣屬大名府入于黃澤羑水出蕩隂西北羑水源出湯隂縣西北鶴山流至羑城東會防水入蕩水韓大牛泉地理志曰縣之西山羑水所出也卷水又東逕韓附壁北又東流逕羑城此疑作北故羑里也在湯隂縣北九里一名牖城又名防城史記音義曰牖里在蕩隂縣廣雅稱獄犴也夏曰夏臺殷曰羑里周曰囹圄皆圜土昔殷紂納崇侯虎之言囚西伯於此散宜生南宫括見文王乃演易用明否泰始終之義焉羑城北水積成淵方一十餘歩深一丈餘東至內黄與防水㑹防水在彰德府安陽縣西南二十里水出西山馬頭澗東逕防城北盧諶征艱賦所謂越防者也其水東南流注于羑水又東厯黄澤入蕩水地理志曰羑水至內黃入蕩者也蕩水又東與長沙溝水合其水導源里山北谷東流逕晉鄙故壘北謂之晉鄙城名之為魏將城昔魏公子無忌矯奪晉鄙軍於是處故班叔皮遊居賦曰過蕩隂而弔晉鄙責公子之不臣者也淇水又東謂之宜師溝又東逕蕩隂原本漏縣南又東逕枉人山東北至內黃澤右入蕩水亦謂之黃雀溝是水秋夏則泛春冬則耗水又逕內黄城南陳留有外黃故稱內也東注白溝洹水出上黨沍氏縣漢志上黨郡有泫氏縣沍字誤當作泫今為山西澤州陵川縣按明一綂志安陽河一名洹水源自故洹縣東至林安陽二縣屢伏屢見東入衞河
46 	水出洹山山在長子縣也今屬山西潞安府東過隆慮縣北今為河南彰德府林縣
47 	縣北有隆慮山在林縣西北二十五里南負太行北接恒嶽景最竒絶昔帛仲理之所遊神也縣因山以取名漢高帝六年封周竈為侯國應邵曰殤帝曰隆故改從林也縣有黃水出于神囷之山黄華谷地宋本作北崖山高十七里明一綂志黃華山在林縣西二十里一名林慮山下有黄華谷北巖出瀑布水出木門帶帶即山之第三級也去地七里懸水東南注壑直㵼巖下狀若雞翹史游急就章曰春草雞翹鳬翁濯顔師古曰雞翹雞尾之曲垂也故謂之雞翹洪葢亦天台赤城流也其水東流至谷口潛入地下東北一十里復出名栁渚渚周四五里是黄水重源冄發也東流葦泉水注之葦泉在林縣西北林慮山泉傍多葦故名出林慮川北澤中東南流與雙泉合水宋本水下有出字魯般門東下流入葦泉水葦泉水又東南流注黄水謂之陵陽水又東入於洹水也
48 	又東北出山逕鄴縣南古鄴城在今彰德府臨漳縣西二十里本戰國魏之鄴邑曹魏後魏前燕東魏皆都於此
49 	洹水出山連逕殷墟北竹書紀年曰盤庚即位自奄遷于此遂曰殷竹書紀年曰盤庚十四年自庵遷于北蒙曰殷則此遂二字恐當作北䝉昔者項羽與章邯盟於此地矣洹水又東枝津出焉東北流逕鄴城南謂之新河又東分為二水北水逕東明觀下昔慕容儁夢石虎齧其臂寤而惡之購求其尸而莫知之後宫嬖妾言虎葬東明觀下於是掘焉下度三泉得其棺剖棺得尸尸僵不腐儁罵之曰死胡安敢夢生天子也使御史中尉陽約數其罪而鞭之此葢虎始葬處也又北逕建春門石梁不高大治石工密舊橋首夾建兩石柱螭短疑有譌字一作矩趺勒甚佳乗輿南幸以其作制華妙致之平城東側西屈宋本作闕北對射堂□宋本作渌水平潭碧林浦側可遊意矣其水際其西逕魏武𤣥武故苑苑舊有𤣥武池以肄舟楫有魚梁釣臺竹木灌叢今池林絶滅略無遺跡矣其水西流注于漳南水又東北逕女亭城北又東北逕高陵城南東合坰溝又東逕鸕鷀陂北與台陂水合陂東西三十里南北注白溝河溝上承洹水北絶新河北逕高陵城東又北逕斥丘縣故城西今為直𨽻廣平府成安縣其故城在縣西縣南角有斥丘葢因丘以氏縣故乾侯矣春秋經書昭公二十八年公如晉次于乾侯也漢高帝六年封唐廣為侯國按史表作唐厲此云唐廣誤王莽之利丘矣又屈逕其北城東北流注于白溝洹水自鄴東逕安陽縣故城原本漏今彰德府治北徐廣晉紀曰石遵自孚城北入軒疑譌當是斬張豹於安陽是也魏土地記曰鄴城南四十里有安陽城城北有洹水東流者也洹水又東至長樂縣左側則溝出焉洹水又東逕長樂縣故城南按晉書地理志曰魏郡有長樂縣也又東過內黃縣北東入于白溝
50 	洹水逕內黃縣北東流注于白溝世謂之洹水也許慎說文呂忱字林並云洹水出晉魯之間昔聲伯夢涉洹水或與其瓊漿而食之泣而又與瓊瓌盈其懷矣從而歌曰濟洹之水贈我以瓊瑰歸乎歸乎瓊瑰盈吾懷乎後言之暮而卒即是水也
51 	水經注集釋訂訛卷九
URN: ctp:ws319124

13.卷十
1 	欽定四庫全書
2 	水經注集釋訂訛卷十
3 	歸安沈炳巽撰
4 	濁漳水　　清漳水
5 	濁漳水在今山西潞安府南二十里出上黨長子縣今屬潞安府西發鳩山在今潞安府長子縣西五十里之漳水焉四字疑衍
6 	出鹿谷與發鳩連麓而在南淮南子謂之發苞山故異名互見也左則陽泉水注之右則散葢水入焉三源同出一山但以南北為别耳散葢今縣志作傘葢
7 	東過其縣南今山西潞安府長子縣西有長子故城
8 	又東堯水自西山東北流逕堯廟北又東逕長子縣故城南周史辛甲所封邑也朱箋引劉向別録曰辛甲事紂七十五諫而不聽去之周文王以為公卿封之長子春秋襄公十八年晉人執衛行人石買於長子即是縣也秦置上黨郡治此也其水東北流入漳水漳水東㑹于梁水梁水出南梁山北流至長子縣故城南竹書紀年曰梁惠成王十二年鄭取屯留尚子沮朱謀㙔云疑作則尚子即長子之異名也梁水又北入漳水
9 	屈從縣東北流注疑有譌脫當云屈從縣東北流陶水注之陶水南出南陶北流至長子城東西轉逕其城北東注于漳水
10 	又東過壺闗縣北壺闗屯留二縣俱屬潞安府今長治縣東南有壺闗故城今屯留縣東南十三里有屯留故城
11 	漳水東逕屯留縣南又屈逕其城東東北流有絳水注之絳水西出榖逺縣今為山西沁州沁源縣東發鳩之谷發鳩谷一名盤秀嶺又名方山鹿瀆山盤石山說見後謂之濫水屯宋本作也東逕屯留縣故城南故留子國也潞氏之屬春秋襄公十八年晉人執孫蒯於純杜注純屯也留是也其水東北流入于漳故桑欽云絳水疑漏逕字屯留西南東入漳後魏地形志藍水出寄氏縣盤秀嶺南北流入濁漳元和志絳水出屯留縣西南方山去縣八十四里寰宇記引冀州圖謂之鹿瀆山屯留新志盤秀山在縣西南九十里一名盤石山○按漢志上黨有榖逺縣在今屯留縣界寄氏故城在縣西南七十里藍水即濫水絳水之上源也漳水又東陳水注之水出西發鳩山東逕余吾縣故城南漢光武建武六年封景丹子尚為侯國按後漢書景丹傳丹薨子尚嗣徙封余吾侯注云縣名屬上黨郡今潞州陳水又東逕屯留縣故城北竹書紀年梁惠成王元年韓共侯趙成侯遷晉桓子按竹書作桓公屯留史記趙肅侯奪晉君端氏而徙居之此矣史記趙世家成侯十六年與韓魏分晉封晉君于端氏肅侯元年奪晉君端氏徙處屯留其水又東流注于漳故許慎曰水出發鳩山入闗從水章聲也漳水逕壺闗縣故城西又屈逕其城北故黎國也有黎亭縣有壺口闗故曰壺闗矣壺口闗在今黎城城縣北太行山呂后元年立孝惠後宫子武為侯國漢有壺闗三老公乘興上書訟衛太子即邑人也縣在屯留東不得先壺闗而後屯留也漳水歴鹿臺山在潞安府襄垣縣南二十里濁漳水在縣南二十一里襄垣故城在今壺闗縣北與鞮上當有銅字鞮水合水出銅鞮縣銅鞮故城在今山西沁州城南西北石磴山東流與專池水合出八持山朱云八持當作八特潘尼西道賦云羊羔八特成臯黄馬是也東北流入銅鞮水銅鞮水又東南逕女諫水西北好松山東南流北則葦池水與公主水合而右注之南則榆交水與皇后水合而左入焉亂流東南注于銅鞮銅鞮水宋本水下有東逕二字李憙墓疑漏墓字前有碑碑石破碎故李氏以太和元年立之晉書李憙傳憙字季和上黨銅鞮人少有髙行位特進光禄大夫以年老遜位詔褒賜有加憙自歴仕雖清非異衆而家無儲積親舊故人乃至分衣共食未嘗私以王官及卒追贈太保諡曰成子其水又東逕故城北城在山阜之上下臨岫壑東西北三面岨袤二里世謂之斷梁城即故縣之上虒亭也在今襄垣縣西北五十里今為虒亭鎮銅鞮水又東逕銅鞮縣故城北城在水南山中晉大夫羊舌赤銅鞮伯華之邑也漢髙祖破韓王信於此縣也銅鞮水又東南流逕頃一作項後魏地形志作傾城西即縣之下虒聚也地理志曰縣有上虒亭下虒聚者也銅鞮疑漏水字又南逕胡邑西又東屈逕其城南又東逕襄垣縣今屬潞安府入于漳漳水又東北流逕襄垣縣故城南王莽之上黨亭
12 	又東北過屯留縣三字疑衍潞縣北潞縣今為潞安府潞城縣其故城在縣西縣故赤翟潞子國也其相豐舒有儁才而不以茂徳晉伯宗數其五罪使荀林父滅之闞駰曰有潞水為冀州浸即漳水也余按燕書王猛與慕容評相遇於潞川也鄣固山泉鬻水與軍入絹匹水二石十六國春秋前燕録王猛入晉陽慕容評畏猛不敢進屯于潞川評為人貪鄙鄣固山泉鬻水與軍入絹一匹得水二石積錢帛如山士卒怨憤莫有鬬志佗大川可以為侵疑譌所有巨浪長湍唯潭朱本作漳水耳故世人亦謂濁漳為潞水矣縣北對故壁臺漳水逕其南本潞子所立也世名之為臺壁也慕容垂伐慕容永於長子軍次潞川永率精兵拒戰阻河自固垂陣壁臺當從十六國春秋作臺壁為是一戰破之即是處也漳水於是左疑譌或是合右黄須水口水出壁臺亦當作臺壁西張諱巖下世傳巖赤則土離當作罹兵害故惡其變化無常恒以石粉汙之令白是以俗目之為張諱巖其水南流逕臺壁西又南入于漳漳水又東北歴望夫山在今黎城縣東北元和志清漳水在黎城縣東五十里濁漳水在縣西北五十六里山之南有石人竚於山上狀有懐於雲表因以名焉有湼水西出覆甑山而東流與西湯溪水合水出湼縣今省入山西沁州武鄉縣西山湯谷五泉俱㑹謂之五㑹之泉交疑作又東南流謂之西湯水又東南流注湼水又東逕湼縣故城南縣氏漢志湼氏湼水也縣字當作湼湼水也東與白雞雞下疑有水合二字水出縣之西山東逕其縣北東南流入湼水湼水又東南與武鄉水㑹焉水源出武山西南逕武鄉縣今屬山西沁州故城西而南出得清谷口水源出東北長山清谷西南與鞸鞳白壁二水合南入武鄉水又南得黃水口黄水三源同注一壑東南流與隠室水合水流西北出隠室山東南注潢水疑作湼水又東入武鄉水武鄉水又東南注于湼水湼水又東南流注于漳水漳水又東逕磻陽城北倉石水入焉水出林慮縣今為河南彰徳府林縣倉石水在縣西北四十里之倉石溪東北逕魯班門西闕昂藏昂蔵軒露侈大之貎石壁霞舉左右結石修坊崇基仍存北逕偏橋東即林慮之嶠嶺抱犢固也石磴西陛陟踵修上五里餘崿路中斷四五丈中以木為偏橋劣得道行亦言故有偏橋之名矣自上猶須攀蘿捫葛方乃自津山項即庾衮眩墜處也倉石溪水以上疑有譌誤不可句讀又北合白水溪溪水出壺闗縣東白木川東逕百畆城北葢同仇池百頃之稱矣又東逕林慮縣之石門谷又注于蒼溪水蒼溪水又北逕磻陽城在今林縣北八十里東而北流注于漳水漳水又東逕葛公亭北而東去矣
13 	又東過武安縣今屬河南彰徳府其故城在縣西南漳水宋本水下有逕字於縣東清禹貢錐指引此下有漳字水自涉縣東南來注流之世謂决入之所為交漳口也涉縣今屬彰徳府其故城在縣西北元和志清漳水亦名涉河在涉縣南一里
14 	又東出山過鄴縣西今彰徳府臨漳縣西南有鄴縣故城西接林縣界有太行林慮倚陽天平諸山皆漳水之所經也
15 	漳水又東逕三戶峽為三戶津張晏曰三戶地名也三户津在故鄴城西四十里在梁期西南孟康曰津峽名也在鄴西四十里又東汗宋本作沂水注之水出武安縣山東南流逕于城北昔項羽與蒲將軍英布濟自三戶破章邯於是水汗水東注于漳水漳水又東逕武城南世謂之梁期城梁期在鄴北俗亦謂之兩期城皆為非也司馬彪郡國志曰鄴縣有武城武城即期城矣漳水又東北逕西門豹祠前祠東側有碑隠起為字祠堂東頭石柱勒銘曰趙建武中所修也魏文帝述征賦曰羡西門之嘉迹忽遥睇其靈宇漳水右與枝水合其水上承漳水於邯㑹西而東別與邯水合水發源邯山東北逕邯㑹縣故城西北注漳水故曰邯㑹也張晏曰漳水之別自城西南與邯山之水㑹今城旁猶有溝渠存焉漢武帝元朔二年封趙敬肅王子劉仁為侯國其水又東北入于漳昔魏文侯以西門豹為鄴令也引漳以溉鄴民賴其用其後至魏襄王以史起為鄴令又堰漳水以溉鄴田咸成沃壤百姓歌之魏武王又堨漳水廻流東注號天井堰里中作十二墱墱相去三百步令互相灌注一源分為十二流皆懸水門陸氏鄴中記云水所溉之處名曰晏陂澤故左思之賦魏都也謂墱流十二同源異口者也魏武之攻鄴也引漳水以圍之獻帝春秋曰司空鄴城圍周四十里初淺而狹如或可越審配不出争利望而笑之司空一夜増修廣深二丈引漳水以注之遂㧞鄴後漢書袁紹傳袁尚使審配守鄴曹操進攻鄴配將馮札為內應開突門內操兵三百餘人配覺之從城上以大石擊門入者皆死操乃鑿塹圍城周囘四十里初令淺示若可越配望見笑而不出争利操一夜濬之廣深二丈引漳水以灌之遂抜鄴云云較所引似明暢本齊桓公所置也故管子曰築五鹿中牟鄴以衛諸夏也後屬晉魏文侯七年始封□地此句疑有譌誤宋本作始封此地然恐亦非是葢魏之封豈始于文侯耶惟史記魏世家有云文侯六年城少梁或當作始城此地為是故曰魏也漢髙帝十二年置魏郡治鄴縣王莽更名魏城後分魏郡置東西部都尉故曰三魏魏武又以郡國之舊引漳流自城西東入逕銅雀臺下伏流入城東注謂之長明溝也渠水又南逕止車門下魏武封於鄴為北宫宫有文昌殿溝水南北夾道枝流引灌所在通溉東出石竇下注之湟水故魏武登臺賦曰引長明灌街里謂此渠也石氏於文昌故殿處造東西太武二殿於濟北榖城之山採文石為基一基下五百武直宿衛屈疑作屋柱趺瓦悉鑄銅為之金漆圖飾焉又徙長安雒陽銅人置諸宫前以華國也城之西北有三臺皆因城之之字衍為基巍然崇舉其髙若山十六國春秋後趙録石虎建武元年大起宮殿于都遂于鄴西文昌故殿處造東西太武二殿採榖城山文石為基一基下五百武直宿衛屈柱趺瓦悉鑄銅為之金漆圖飾焉又徙長安雒陽銅人置諸宫前以華其國城之西北有三臺皆因城為基巍然崇舉其髙若山建安十五年魏武所起平坦畧盡春秋古地云葵邱地名今鄴西臺是也謂臺已平或更有見意所未詳其中曰銅雀臺髙十丈有屋百餘間臺成命諸子登之並使為賦陳思王下筆成章美㨗當時亦魏武望奉常王叔治之處也昔嚴才與其屬攻掖門脩聞變車馬未至便將官屬步至宫門魏志王修傳曰修徙奉常其後嚴才反修聞變召車馬未至便將官属步至宫門云云嚴才下漏反字聞變下漏召字太祖在銅雀臺望見之曰彼來者必王叔治也相國鍾繇曰舊京城有變九卿各居其府卿何來也修曰食其祿焉避其難居府雖舊非赴難之義時人以為美談矣石虎更増二丈立一屋連棟接檐彌覆其上盤廻隔之名曰命子窟又於屋上起五層樓髙十五丈去地二十七丈又作銅雀於樓巔舒翼若飛南則金雀臺髙八丈有屋一百九間北曰冰井臺十六國春秋作井冰臺亦髙八丈有屋一百四十間上有冰室室有數井井深十五丈蔵冰及石墨焉石墨可書又然之難盡亦謂之石炭又有粟窖及監疑當作鹽以備不虞今窖上猶有石銘存焉左思魏都賦曰三臺列峙而崢嶸者也城有七門南曰鳳陽門中曰中陽門次曰廣陽門東曰達春一作建春門北曰廣徳門次曰廄門西曰金明門一曰白門鳳陽門三臺洞開髙三十五丈石氏作層觀架其上置銅鳳頭髙一丈六尺東城上石氏立東明觀觀上加金博山謂之鏘天北城上有齊午樓超出羣榭孤髙特立其城東西七里南北五里飾表以塼百步一樓凡諸宫殿門臺隅雉皆加觀榭層甍及後趙録作疊宇飛檐拂雲圖以丹青色以輕素當其全盛之時去鄴六七十里逺望苕何氏云疑作岧亭巍若仙居魏因漢祚復都洛陽以譙之疑譌宋本作譙為先人本國許昌為漢之所居長安為西京之遺迹鄴為王業之本基故號五都也今相州刺史及魏郡治漳水自西門豹祠北逕趙閲馬臺西基髙五丈列觀其上石虎毎講武於其下升觀以望之虎自於臺上放鳴鏑之矢以為軍騎出入之節矣漳水又北逕祭陌西戰國之世俗巫為河伯取婦祭於此陌魏文侯時西門豹為鄴令約諸三老曰為河伯取婦卒來告知史記作幸來告語吾欲送女皆曰諾至時三老廷掾賦斂百姓取錢百萬巫覡行里中有好女者呪當為河伯婦呪疑誤史記作是當為河伯婦以錢三萬聘女沐浴脂粉如嫁狀豹往㑹之三老巫掾與民咸集赴觀巫嫗年七十從十女弟子豹呼婦視之以為非妙令巫嫗入報河伯投巫於河中有頃曰何久也又令三弟子及三老入白並投於河豹磬折曰三老不來奈何復欲使廷掾豪長趣之皆叩頭流血乞不為河伯取婦淫祀雖斷地留祭陌之稱焉又慕容儁投石虎尸處也田融以為紫陌也趙建武十一年造紫陌浮橋於水上為佛圖澄先造生墓於紫陌建武十五年卒按後趙録佛圖澄傳澄于建武十四年十二月八日卒今云十五年誤十二月𦵏焉即此處也漳水又對趙氏臨漳宫宫在桑梓苑多桑木故苑有其名三月三日及始蠶之月虎帥皇后及夫人採桑於此今地有遺桑墉無尺雉矣漳水又北溢水入焉漳水又東逕梁期城南地理風俗記曰鄴北五十里有梁期城故縣也漢武帝元鼎五年封任破胡為侯國晉惠帝永興元年驃騎王浚遣烏丸渇末逕至梁期候騎到鄴成都王頴遣將軍石超討末為末所敗於此也逕平陽城北竹書紀年曰梁惠成王元年鄴師邯鄲師於平陽者也按竹書紀年無此文且句中亦有譌誤司馬彪郡國志曰鄴有平陽城即此地也
16 	又東過列人縣南列人故城在今廣平府肥鄉縣北漳水又東右逕斥丘縣北即裴縣故城南王莽更名之曰即是也元和志成安縣濁漳水西自滏陽縣界流入斥丘故城在縣東南三十里斥丘裴縣並在東昌府丘縣地理風俗記曰列人縣西南六十里即裴城故縣也漳水又東北逕列人縣故城南王莽更名之為列治也竹書紀年曰梁惠成王八年惠成王伐邯鄲取列人者也於縣右合白渠故瀆白渠水水疑衍出魏郡武安縣欽口山東南流逕邯鄲縣南又東與拘潤水合水導源武始東山白渠北俗猶為是水為拘河也白渠水又東又有牛首水入焉水出邯鄲縣西堵山東流分為二水洪湍雙逝澄映兩川漢景帝時七國悖逆命曲周侯酈寄攻趙圍邯鄲相捍七日引牛首拘水灌城城壊王自殺其水東入邯鄲城逕溫明殿南漢世祖擒王郎幸邯鄲晝卧處也其水又東逕叢臺南六國時趙王之臺也叢臺在今廣平府邯鄲縣北史記趙武靈王所築因其叢雜而名郡國志曰邯鄲有叢臺故劉邵趙都賦曰結雲閣於南宇立叢臺於少陽者也今遺基舊墉尚在其水又東歴邯鄲阜張晏所謂邯山在東城下者也曰單盡也城郭從邑故加邑邯鄲之名葢指此以立稱矣故趙郡治也長沙耆舊傳稱桓楷為趙郡太守嘗有遺嚢粟於路者行人掛嚢粟於樹莫敢取之即於是處也其水又東流出城又合成一川也又東澄而為渚沁水東南涓一作流注拘潤水又東入白渠又東故瀆出焉一水東為澤渚曲梁縣之雞澤也曲梁縣今為廣平府治永平縣漢屬廣平國國語所謂雞邱矣東北通登宋本作澄湖白渠故瀆南出所在枝分右出即邯溝也歴邯溝縣故城東葢因溝以名宋本作氏縣也地理風俗記曰即裴城西北二十里有邯溝城故縣也邯溝故城在今廣平府肥鄉縣西北十里又東逕肥鄉縣故城北故城在今縣西二十二里竹書紀年曰惠成王八年伐邯鄲取肥者也晉書地道記曰太康中立以𨽻廣平也渠道交徑互相纒縻與白渠同歸逕列人右㑹漳津今無水地理志曰白渠東至列人入漳是也
17 	又東北過斥漳縣南斥漳縣今為廣平府威縣漢志作斥章屬廣平國今曲周縣東有斥漳故城
18 	應劭曰其國斥鹵故曰斥漳漢獻帝建安十八年魏太祖鑿渠引漳水東入清洹以通河漕名曰利漕渠漳津故瀆水舊斷溪東北出涓流濗廣韻濗莫狄切淺水也注而已尚書所謂覃懐㡳績至于衡漳者也孔安國曰衡橫也言覃漳水橫流也又東北逕平恩縣故城西故城在今廣平府曲周縣平恩鎮應劭曰縣故館陶之別鄉漢元帝元康三年置按元康乃宣帝年號今云元帝誤又按史漢表平恩侯許廣漢以地節三年封今云元康亦誤以封后父許伯為侯國王莽更曰延平也又東北過曲周縣東又東北過鉅鹿縣東曲周今屬廣平府鉅鹿今屬河間府
19 	衡漳故瀆東北逕南曲縣故城西南曲縣故城在今東昌府邱縣西北地理志廣平有曲周縣應劭曰平恩縣北四十里有南曲亭故縣也又逕曲周縣故城東在今縣東北漳水故凟在縣東志云漳水舊自縣東北入威縣其後自魏縣東出經流遂為枯瀆地理志曰漢武帝建元四年置王莽更名直周余按史記大將軍酈商以髙祖六年封曲周縣為侯國又考史記二字疑誤當作漢書同是知曲周舊縣非始孝武葢商冀州人在縣市補履數年人竒其不老求其術而不能得也何氏云葢商以下二十四字疑是錯簡葢姓非酈商也衡漳又北逕巨橋祗疑當作邸閣西舊有大梁橫水故有巨橋之稱昔武王伐紂發巨橋之粟以賑殷之饑民服䖍曰巨橋倉名鉅鹿水之大橋也今臨側水湄左右方一二里中狀若邱墟葢遺囤故窖處也衡水又北逕鉅鹿縣故城東鉅鹿今順徳府治其故城即今平鄉縣魏収志云平鄉縣治鉅鹿城是也史記項羽救巨鹿軍漳南括地志曰今俗名栁河在平鄉縣南元和志云濁漳水在縣西南十里明成化十八年漳河東決入順徳府廣宗縣界是為新漳而舊漳遂涸應劭曰鹿者林之大也尚書曰堯將禪舜納之大麓之野烈風雷雨不迷致之以昭華之玉而縣取目焉路溫舒縣之東里人父為里監門使溫舒牧羊澤中取蒲牒用冩書即此澤也鉅鹿郡治秦始皇二十五年滅趙以為鉅鹿郡漢景帝中元年為廣平郡武帝征和三年以封趙敬肅王子為廣平侯國按武帝紀征和二年九月立趙敬肅王子偃為平干王漢志廣平國下云武帝征和二年置為平干國則此之廣平侯國當作平干王國世祖中興更為鉅鹿也鄭𤣥注尚書引地說云大河東北流過絳水千里至大陸為地腹如志之言大陸在鉅鹿地理志曰水在安平信都鉅鹿與信都相去不容此數也水土之名變易世失其處見降水則以為絳水故依而廢讀或作絳字非也今河內共北山淇水共水二字疑衍出焉按漢志河內郡共縣注云故國北山淇水所出東至黎陽入河據此當作河內共北山淇水出焉為是今云北共山誤共水二字疑衍東至魏郡黎陽入河近所謂降水也降讀當如郕降于齊師之降葢周時國於地者惡言降故改之共耳又今河所從去大陸逺矣館陶北屯氏河其故道與余按鄭𤣥據尚書有東過洛汭至于大伾北過降水至于大陸推次言之故以淇水為降水共城為降城所未詳也稽之羣書共縣故本共和之故國是有共名不惡降而更稱禹著山經淇出沮洳淇澳衛詩列目又逺當非改絳為今號但是水導源共山北𤣥欲因成降議故以淇水為降水耳即如𤣥引他說黎陽鉅鹿非千里之逕直信都於大陸者也唯屯氏北出館陶事近之矣按地理志云絳水發源屯留下亂漳津是乃與漳俱得通稱故水流間闗所在著目信都復見絳名而東入于海尋其川脈無他殊瀆而衡漳舊道與屯相亂乃書有過降之疑有脱文地說與千里之志即之途致與書相鄰河之過降當應此矣下至大陸不異經說自寗迄于鉅鹿出于東北皆為大陸語之纒絡厥勢眇矣九河既播八牧何氏云牧疑作枝代絶遺跡故稱往往時存故鬲般列於東北徒駭瀆聨漳絳同逆之狀粗分陂障之㑹猶在案經考瀆自安故目矣禹貢錐指宋張洎云降水即濁漳也字或作絳地理志屯留縣下云桑欽言絳水出西南東入海酈道元引此文作入漳云絳水發源屯留下亂漳津與漳俱得通稱通典云漳水橫流而入河在今廣平郡肥鄉縣界大陸地名見冀州河渠書云禹道河至于大伾以為河所從來者髙水湍悍難以行平地數為敗乃厮二渠以引其河北載之髙地過降水至于大陸二渠其一為漯川自黎陽大伾山南東北流至千乘入海其一則河之經流自大伾山西南折而北為宿胥口又東北經鄴縣東至列人斥漳縣界合漳水是為北過降水溝洫志王橫曰禹之行河水本隨西山下東北去周譜云定王五年河徙則今所行非禹之所穿冝更開空使縁西山足乘髙地而北入海即此道也水經所敘漳水自平恩以下皆禹之故道河自斥漳又東北逕平恩曲周以至鉅鹿其西畔為大陸也漢鉅鹿縣唐為平鄉鉅鹿二縣屬邢州今屬順徳鉅鹿故城即今平鄉縣治○錐指又云正義曰地理志降水在信都縣按漢書以襄國為信都在大陸之西或降水發源在此下尾至今之信都故得先過降水乃至大陸鄭以降讀為下江反聲轉為共河內共縣淇水出焉東至魏郡黎陽縣入河此近降水周時國于此地者惡言降故謂之共此鄭胸臆不可從也按襄國今為邢臺縣縣界絶無降源孔說非是酈注濁漳引鄭尚書注言降水字不當作絳是也而讀降為郕降于齊之降以淇水為降水共城為降城則謬又曰今何所從去大陸逺矣館陶北屯氏河其故道與酈以為近是今考地理志館陶縣下云河水別出為屯氏河東北至章武入海今館陶臨清清平髙唐景州南皮滄州鹽山界中並有古屯氏河則屯河行清河之東大河故瀆之西為禹貢故道理或有之然鄴縣故大河在東北入海地志有明文禹河既自宿胥口北行至鄴豈復東行至館陶而與屯氏相接哉其非禹跡明矣漳水又歴經縣故城西水有故津謂之薄落津昔袁本初還自易京上已屆此率其賔從褉飲於斯津矣經縣故城在今順徳府廣宗縣東二十里本後漢經縣地後魏折置二縣此為西經漳水自平鄉流入縣界即古薄落水也戰國策趙武靈王曰吾國東有河薄落之水後漢初平四年袁紹擊公孫瓉于薄落津衡漳又逕沙邱臺東紂所成也在鉅鹿故城東北七十里趙武靈王與秦始皇並死於此矣按通典平鄉縣有沙邱臺在今廣宗縣界廣宗唐平鄉地也又逕銅馬祠東漢光武廟更始三年秋光武追銅馬於館陶大破之遂降之賊不自安世祖令其歸營乃輕騎行其壘賊乃相謂曰蕭王推赤心置人腹中安得不投死乎遂將降人分配諸將衆數十萬人故闗西號世祖曰銅馬帝也祠取名焉廟側有碑述河內修武縣張𨗳字景明以建和三年為鉅鹿太守漳津汎濫土不稼穡𨗳披按地圖與丞彭參掾馬道嵩等原其逆順揆其表裏修防排通疑漏以字正水路功績有成民用嘉賴題云漳河神壇碑而俗老耆儒猶謂斯廟為銅馬劉神寺是碑頃因震裂餘半不可復識矣寰宇記銅馬寺在鉅鹿縣北七里漳水舊在縣東唐鉅鹿縣故城在縣南宋北流決入漳水大觀元年邢州言河決䧟鉅鹿縣詔遷縣于髙地即今治其後河復南出漳亦隨之故道多塞又逕南宮縣故城西漢惠帝元年以封張越人子買為侯國按史漢表是髙后元年今云惠帝元年誤王莽之序中也其水與隅醴通為衡津又有長蘆滛水之名絳水之稱矣今漳水既斷絳水非復纒絡矣又北絳瀆出焉今無水故瀆東南逕九門城南城在今正定府藁城縣西北二十五里又東南逕南宮城北南宫縣今屬正定府元和志絳水故凟在南宫縣東南六里又東南逕繚城縣故城北繚城在今南宫縣東南經城在今廣平府威縣北十三州志曰經縣東五十里有繚城故縣也左逕安城南故信都之安鄉也城在今正定府冀州東南故信都之安城鄉也更始二年和城太守邳彤與上㑹信都南安城鄉上大悅即此處也故瀆又東北逕辟陽亭今冀州東南二十里有辟陽故城漢髙帝六年封審食其為侯國王莽之樂信也地理風俗記曰廣川西南六十里有辟陽亭故縣也今冀州東南二十里有辟陽故城絳瀆又北逕信都城東散入澤渚信都城即今冀州治西至于信都城東連于廣川縣之張甲故瀆同歸于海今棗強縣東三十里有廣川故城河水注云張甲河右瀆自廣川縣東北逕其故城西又東北至修縣東㑹清河入漳故地理志曰禹貢絳水在信都東入於海也
20 	禹貢錐指漢志雜採古記故漳絳二水並存實一川也漳絳本入河及河徙之後漳絳循河故道而下故酈道元云水流間闗所在著目信都復見絳名而東入于海也然漢志信都之絳水則又有別志云故漳河在北東入海禹貢絳水亦入海葢縣北故漳即禹河之故道而絳水出其南則漳水之徙流酈元所謂絳瀆者也葢漢時信都之漳水徙從其縣南故地志以此為絳水而目縣北之瀆曰故絳河其後漳復北道故水經敘漳水仍自信都縣西東北過下博縣而酈元云絳瀆今無水唐人遂謂之枯絳杜佑通典云清河郡經城縣界有枯絳渠北入信都郡界者是也殊不知此渠乃漳水一時之徙流而漢書地志乃以為禹貢之絳水豈不大謬而杜佑復據之以分冀兖之界自後說經者動稱枯絳以證𨗳河之所過皆班氏禹貢二字有以誤之也
21 	又北過堂陽縣西
22 	衡水自堰分為二水其一水北出逕縣故城西世祖自信都以四千人先攻堂陽降水者也水上有梁謂之旅津渡商旅所濟故也其右水東北注出石門門石崩裭餘基殆在謂之長蘆水葢變引葭之名也元和志堂陽縣長蘆水亦謂之堂水在縣南二百步因取名按堂陽今為新河縣其故城在南宫縣西北衡水即漳水長蘆水更逕堂陽縣故城南應劭曰縣在堂水之陽榖梁傳曰水北為陽也今於故縣城南更無別水唯是水東出可以當之斯水葢包堂水之兼稱矣長蘆水又東逕九門波宋本作坡一作城故縣也又東逕扶栁縣故城南漢志扶栁縣属信都國今冀州西南有扶栁故城此云扶都誤世祖建武三十年封冦恂子楫後漢書冦恂傳恂卒子損嗣後徙損為扶栁侯今云楫誤為侯國又東屈北逕信都縣故城西信都郡治也漢髙帝六年置景帝二年為廣川惠王越國漢志信都國景帝二年為廣川國漢表景帝中二年封子越為廣川王王莽更為新傳縣曰新傳亭漢志信都國莽曰新博今云傳誤光武自薊至信都是也明帝永平十五年更名樂成漢志應劭曰明帝更名樂安今云樂成誤安帝延光中改曰安平城內有漢冀州從事安平趙徴碑又有魏冀州刺史陳留丁紹碑青龍三年立城南有獻帝南廵碑其水側城北注又北逕安陽城東又北逕武陽城東十三州志曰扶栁縣東北有武陽城故縣也又北為博廣池池多名蟹佳鰕歳貢王朝以充膳府又北逕下博縣故城東而北流注于衡水也
23 	又東北過扶栁縣北又東北過信都縣西扶栁縣故城在信都城西扶栁縣故城在今冀州西南信都縣即正定府冀州昌城縣故城在冀州西北衡水逕其西縣有扶澤澤中多栁故曰扶栁也衡水又北逕昌城縣故城西今在冀州西北地理志曰信都有昌城縣漢志作昌成漢武帝以封城陽頃王子劉羌史表城陽傾王子劉差封昌侯今云羌誤為侯國闞駰曰昌城本名阜城矣應劭曰堂陽縣北三十里有昌城故縣也世祖之下堂陽昌城人劉植率宗親子弟據邑以奉世祖是也又逕西梁縣故城東西梁縣故城在扶栁故城西北五十里地理風俗記曰扶栁縣西北五十里有梁城故縣也世以為五梁城葢字狀致謬耳元和志信都縣衡水亦曰長蘆水即濁漳水之下流也西北去縣六十二里寰宇記長蘆枯溝在州西二里漳水在州西北百二十里衡漳又東北逕桃縣故城北桃縣今為正定府衡水縣故城在冀州西北四十五里漢髙祖十二年封劉襄為侯國王莽改之曰桓分也合斯洨故瀆斯洨水首受大白渠大白渠首受綿蔓水明一統志綿蔓水在正定府井陘縣南門外源發山西平定州流至縣界與甘陶河合綿蔓水上承桃水水出樂平郡之上艾縣東流世謂之曰桃水東逕靖陽亭南故闗城也及北流至井陘闗下注澤發水亂流東北逕常山蒲吾縣西而桃水出焉南逕蒲吾縣故城西蒲吾縣今為正定府平山縣又東南流逕桑中縣故城北世謂之石勒城葢趙氏増成之故擅其目又謂之髙功城也地理志曰侯國也桃水又東南流逕綿蔓縣故城北王莽之綿延也世祖建武二年封郭况為侯國自下通謂之綿蔓水綿蔓水又東流逕樂陽縣故城西右合井陘山水水出井陘山世謂之鹿泉水也明一統志鹿泉在正定府獲鹿縣海螺山下漢韓信伐趙下井陘師患無水于此獲二白鹿跑地得泉因名東北流屈逕陳餘壘而俗謂之故壁城昔在楚漢韓信東入餘拒之於此不納左車之計悉衆西戰信遣竒兵自間道出立幟於其壘師奔失據遂死泜上其水又屈逕其壘南又南逕城西東注綿蔓水綿蔓水又屈從城南俗名曰臨清城非也地理志曰侯國矣王莽更之曰申苗者也漢志樂陽縣屬常山郡莽曰陽苗今云申苗誤東觀漢記曰光武使鄧禹發房子兵二千人以銚原本譌姚期為偏將軍別攻真定宋子餘賊援樂陽稟肥壘者也後漢書鄧期傳期為禆將屬鄉禹狥正定宋子攻㧞樂陽槀肥壘注曰樂陽縣名肥壘故肥子國今藁城縣此云援當作□稟當作藁綿蔓水又東逕烏子堰枝津出焉又東謂之大白渠地理志所謂首受綿蔓水者也白渠水又東南逕開縣故城北地理志曰常山之屬縣也又東為成郎河水上有大梁謂之成郎橋又東逕耿鄉南世祖封前將軍耿純為侯國世謂之宜安城又東逕宋漢志宋子縣屬鉅鹿郡子縣故城北宋子故城在今正定府趙州東北二十里又謂之宋子河漢髙帝八年封許厥按史表當作瘈為侯國王莽更名宜子昔漸離擊筑傳工自此入秦史記刺客傳髙漸離變姓名為人庸保匿作于宋子宋子傳客之聞于秦始皇徐廣曰傳客互以為客也此云傳工疑當作傳客或當作庸工又東逕敬武縣故城北按地理志曰鉅鹿之屬縣也漢元帝封女敬武公主為湯沐邑闞駰十三州記曰楊氏縣北四十里有武亭故縣也今其城實中小邑耳故俗名之曰敬武壘即古邑也白渠又東謂之斯洨水地理志曰大白渠東至曲陽入洨河者也明一統志洨河在正定府欒城縣西一十二里來自平山縣流逕縣境至趙州南入大陸澤東分為二水枝津右出焉東南流謂之百尺溝又東南逕和城北世謂之初邱城非也漢髙帝十一年封郎中公孫耳為侯國按史記表作禾成又東南逕育城西漢髙帝六年封呂博為侯國按史漢表無呂博封育侯之事且漢志無育縣不知何據云然考志鉅鹿郡有貰縣史記表有貰侯呂係髙祖六年封漢表作貰侯合傳胡害功封嗣侯皆同此云呂博或即合史漢表而互異之譌貰為育譌傳為博耳然而所未詳也百尺溝東南散流逕歴鄉東而南入泜湖東注衡水也斯洨水自枝津東逕育城北又東積而為陂謂之陽縻淵淵水左納白渠枝水俗謂之祇水疑作汦水水承白渠於藁縣之烏子堰又東逕肥纍縣之故城南藁城縣今屬正定府肥壘故城在縣西南占肥子國又東逕陳臺南臺甚寛廣今上陽臺屯居之又東逕新豐城北按地理志云鉅鹿有新市縣侯國也王莽更之曰樂市而無新豐之目所未詳矣新市故城在今正定縣西北其水又東逕昔陽城南世謂之曰直陽城非也本鼓聚矣春秋左傳昭公十五年晉荀吳帥師伐鮮虞圍鼓杜預注鼔白狄之別鉅鹿曲陽下有鼓聚三月鼓人請降穆子曰猶有食色不許軍吏曰獲城而弗取勤民而頓兵何以事君穆子曰獲一邑而教民怠將焉用邑邑以賈怠不如完舊賈怠無卒棄舊不祥鼓人能事其君我亦能事吾君率義不爽好惡不愆城可獲而民知義所有死義義左傳作命而無二心不亦可乎鼓人告食竭力盡而後取之克鼓而返不戮一人以鼓子鳶鞮歸既獻而返之鼓子又叛荀吳畧東陽使師偽糴負甲怠於門襲而滅之以鼓子鳶鞮歸使涉佗守之者也左傳昭公二十二年鼓子又叛于鮮虞荀吳畧東陽使師偽糴者負甲以息于昔陽之門外遂襲鼓㓕之以鼓子鳶鞮歸使涉佗守之十三州志曰今其城昔陽亭是矣京相璠曰白狄之別也下曲陽有鼓聚故鼔子國也白渠泜水又東逕曲陽城北又逕安鄉縣故城南原本漏○故城在無極縣南六里地理志曰侯國也又東逕育縣入斯洨水斯洨水又東逕西梁城南又東北逕樂信縣城南地理志曰鉅鹿縣侯國也又東入衡水衡水又北為袁譚渡葢譚自鄴往還所由故濟得厥名
24 	又東北過下博縣之西今為正定府深州衡水又北逕鄔當作鄡下同按漢志作□縣故城東鄡縣故城在今保定保束鹿縣東接深州界元和志衡漳水在鹿城縣南竹書紀年梁惠成王三十年秦封衛鞅于鄔改名曰商今竹書作尚即此是也故王莽改曰秦聚也地理風俗記曰縣北有鄔阜葢縣氏之又右逕下博縣故城西王莽改曰閏博應劭曰太山有博故此加下漢光武自滹沱南出至此失道不知所以遇白衣老父曰信都長長安守去此八十里世祖赴之任光開門納焉漢氏中興始基之矣尋求父老不得議者以為神後漢書光武紀光武至滹沱河遑惑不知所之育白衣老父在道旁指曰努力信都郡為長安守去此八十里光武即馳赴之信都太守任光開門出迎衡漳又東北歴下博城西逶迤東北注謂之九争西逕樂鄉縣故城南王莽更之曰樂邱也又東引葭水注也樂鄉故城在今深州東北引葭即長蘆水也自此以下衡漳與長蘆互受通稱
25 	又東北過阜城縣北此阜城當在今武邑縣界又東北至昌亭與雩池一作滹沱下並同河㑹
26 	經敘阜城於下博之下昌亭之上考地非比於事為同勃海阜城又在東昌之東故知非也漳水又東北逕武邑郡南魏所置也武邑縣今屬正定府元和志武邑縣長蘆水北去縣三十二里又東逕武强縣北今屬正定府元和志武强故城在武强縣西南二十五里按今縣南有武強故城二一魏置一西晉置寰宇記衡漳在武強縣南五里又東北逕武隧縣故城南武隧縣今省入武強縣元和志武隧故城在武强東三十一里按史記秦破趙將扈輙於武隧斬首十萬即於此處也王莽更名桓隧矣白馬河注之水上承雩池東逕樂鄉縣北饒陽縣今屬正定府南又東南逕武邑郡北晉分武邑武隧觀津為武邑治此當在今武邑縣界縣志云漳河在縣西北二十里而東入衡水謂之交津口衡漳又東逕武邑縣故城北王莽之順桓也晉武帝封子於縣以為王國晉書武帝紀司馬承初封南宫王太康十年改封武邑王後分武邑武隧觀津為武邑郡治此衡漳又東北右合張平口故溝上承武強淵淵之西南之側有武強縣故治故淵得其名焉東觀漢記曰光武拜王梁為大司空以為侯國耆宿云邑人有行於途者見一小蛇疑其有靈持而養之名曰擔生長而吞噬人里中患之遂捕繫獄擔生負而奔邑淪為湖縣長及吏咸為魚矣今縣治東北半宋本半下有里字許落水淵水又東南結而為湖又謂之郎君淵耆宿又言縣淪之日其子東奔又䧟於此故淵得郎君之目矣淵水北通謂之石虎口又東北為張平澤澤水所泛北決堤口謂之張刀溝北注衡河謂之張平口亦曰張平溝水溢則南注水耗則輟流衡漳又逕東昌縣故城北今武邑縣東有東昌廢縣經所謂昌亭也王莽之田昌也俗名之曰東相葢相昌聲韻合故致兹誤矣西有昌城故目是城為東昌矣衡漳又東北左㑹雩池故瀆謂之合口衡漳又東北分為二川當其水泆處名之曰李聰渙又東北至樂成陵縣別出北按漢志樂成縣屬河間國故城在今河間府獻縣東南漢志無陵縣玩注此陵字疑衍
27 	衡漳於縣無別出之瀆縣北者乃雩池別水分雩池故瀆之所纒絡也衡漳又東分為二水左出為向氏口溝水自此决入也衡漳又東逕弓髙縣故城北錐指云弓髙故城在今河間府阜城縣西南明一統志云在景州東北四十里漢景帝封韓信兄子韓隤當為侯國史表文帝十六年封韓王信孽子頽當為弓髙侯今為景帝及韓信兄子並誤韓王信傳作十四年封頽漢表作隤王莽之樂成亭也衡漳又東北右合柏梁溠水上承李聰渙東北為柏梁溠東逕扶領縣故城南漢武帝元朔三年封廣川王子劉嘉為侯國史記表劉嘉封蒲領侯地理風俗記曰修縣西北八十里有蒲領鄉故縣也明一統志蒲領城去阜城縣三里漢縣後省入修縣又有城在滄州魯城縣北六十里亦名蒲領蓋東漢末黄巾之亂有蒲領人流寓于此因立此城非漢縣也又東北㑹桑杜宋本作桑社下同枝津又東北逕弓髙城北又東注衡漳謂之柏梁口衡漳又東北右㑹桑杜溝溝上承從陂世盧達上下疑有譌字闕文從薄亦謂之訶摩河東南通清河西北達衡水春秋雨泛漳澤津渚今觀津城北方二十里盡為澤藪葢水所鍾也其瀆逕觀津縣故城北在景州西北與武邑縣連界明一統志云在武邑縣東南三十里樂毅自燕降趙封之於此邑號望諸君王莽之朔定亭也又南屈東逕竇氏青山南側堤東出青山即漢文帝竇后父少翁冡也翁即是縣人遭秦之亂魚釣隠身墜淵而死景帝立后遣使者填以𦵏父起大墳於觀津城東南故民號曰青山也又東逕董仲舒廟南明一統志董子祠在景州治東南崇基上舊有祠在西南廣川鎮仲舒廣川人也世猶謂之董府君祠春秋禱祭不輟舊溝又東逕修市縣故城北漢宣帝本始四年封清河綱史表作剛王子劉寅為侯國王莽更之曰居寧也俗謂之溫城非也地理風俗記曰循何氏云此循字亦修字傳冩之誤漢志修屬信都國下同縣西北二十里有修市城故縣也又東㑹從陂陂水南北十里東西六十步子午潭漲淵而不流亦謂之桑杜淵從陂南出夾堤東𣲖逕循縣故城北東合清漳漳泛則北注澤盛則南播津流上下互相逕道從陂北出東北分為二川北逕弓髙城西而北注柏梁溠一川東逕弓髙城南又東北陽津清宋本作溝水出焉左瀆北入衡漳謂之陽决口衡水東逕阜城縣故城北樂城縣故城南河間郡治地理志曰故趙也漢文帝二年別為國應劭曰在兩河之間也景帝九年按表是景帝二年封封子徳為河間王是為獻王王莽更名郡曰朔定縣曰陸信禇先生曰漢宣帝地節三年漢表作地節二年封大將軍霍光兄子山為侯國也漢表作樂平漢章帝封子開於此漢桓帝追尊祖父孝王開為孝穆王以其邑奉山陵故加陵曰樂陵也今城中有故池方八十步舊引衡水北入城注池池北對層臺基隍荒蕪示存古意也
28 	又東北過成平縣南
29 	衡漳又東逕建成縣故城南按地理志故屬渤海郡禇先生曰漢昭帝元鳳三年按漢表作宣帝五鳳三年黃覇傳亦云代丙吉為丞相封建成侯此云昭帝元鳳誤封丞相黃覇為侯國也成平縣故城在北漢表作平城按二城並在交河縣界漢武帝元朔三年封河間獻王子劉禮為侯國王莽之澤亭也城南北相直衡漳又東右㑹楊津溝水自枝水東逕阜城南地理志勃海有阜城縣王莽更名吾成者非經所謂阜成也建武十五年世祖更封大司馬王梁為侯國陽津溝水又東北逕建成縣左入衡水謂之陽津口衡漳又東左㑹雩池別河故瀆漢志成平縣有虖沱河民曰徒駭河又樂成縣虖沱别水首受虖沱河東至東光入虖沱河此虖沱河即漳水古之徒駭也滹沱别河故瀆即虖沱別水自樂成來者志云至東光入虖沱河葢與成平接界處也又東北入清河謂之合口河水篇曰大河故瀆東北至東光縣故城西而北與漳水合是也縣界清河本西漢大河之經流王莽時河徙清河由此北㑹漳水故酈元云清漳二瀆河之舊道也合口在今青縣南二里接滄州界又逕南皮縣之北皮亭而東北逕浮陽縣西東北注之又東北過章武縣西又東北過平舒縣南東入海清漳自章武縣故城西故城在今河間府鹽山縣西北故濊邑也枝瀆出焉謂之濊水按青縣宋為乾寧軍本漢參戶縣兼得章武地縣南有參户故城即酈注所謂參戶亭也元和志云一名木門城在長蘆縣西北四十里青縣新志云濊水東北流逕天津鎮東南十里為大直沽地勢平衍羣流漲溢茫無涯涘故得厥稱長蘆縣即今衛南七十里衛河西南之長蘆鎮也東北逕參戶亭分為二瀆應劭曰平舒縣西南五十里有參户亭故縣也世謂之平虜城枝水又東注謂之蔡伏溝又東積而為淀一水逕亭北又逕東平舒縣故城南在今順天府大城縣界代郡有平舒城故加東地理志曰勃海之屬縣也魏土地記曰章武郡治故世以為章武故城非也又東北分為二水一疑漏水字右出為澱一水北注呼池謂之濊水清漳亂流而東注于海章武漢屬勃海郡唐為魯城縣在滄州北一百里東平舒故城在今大城縣界淇水篇云清河自濊邑北又東北至泉州縣北入滹沱又東逕漂榆邑故城南入于海按今靜海縣本漢章武平舒二縣地縣北有漂榆城清漳合流經此入海寰宇記云御河自乾寧軍東北九十里入潮河合流向東七十里於獨流口入海潮河即界河也縣東北九十里有小直沽天津衛設焉本漢章武縣地元為靜海縣之海濵鎮明永樂二年築城置衛有本朝改衛為鎮小直沽即古沽水後魏志章武縣 沽水水經云沽水東南至泉州縣與清河合東入于海是也泉州今為寳坻漷縣地小直沽受南北諸水東逕天津城北又東南合大直沽而東注于海漢志所云河水東北至章武入海者也海即勃海元和志云在魯城縣東九十里今在靜海縣東北一百五十里南接滄州折而東北接寳坻縣界禹貢之逆河後世則為勃海亦謂之海也
30 	清漳水出上黨沾縣西北少山大黽谷南過縣西又從縣南屈沾縣今為山西遼州和順縣及太原府平定州樂平縣○明一統志云清漳水源出樂平縣之沾嶺北流折而西南入和順縣又自涉縣西入河南境東至林縣合濁漳水經臨漳館陶縣界入衛河淮南子曰清漳出掲戾山髙誘云山在沾縣今清漳出沾縣故城東北俗謂之漳山漢分沾縣為樂平郡治沾縣水出樂平郡沾縣界故晉太康地記曰樂平縣舊名清漳縣漢之故名其山亦曰鹿一作谷吉山水出大要何氏云經作黽而注作要蓋因古文要作□與黽相似故訛作要耳谷南流逕沾縣故城東不歴其西也又南逕昔陽城左傳昭公十二年晉荀吳偽㑹齊師者假道於鮮魚遂入昔陽杜預曰樂平沾縣東有昔陽城者是也其水又南得梁榆水口水出梁榆城西大嵰山水有二源北水東南流逕其城東南注南水南水亦出西山東逕文當城北又東北逕梁榆城南即閼與故城也秦伐趙閼與惠文王使趙奢攻一作救一作敵之奢納許歴之說破秦於閼與謂此也司馬彪袁松郡國志並言湼縣有閼與聚盧諶征艱賦曰訪梁榆之虗郭弔閼與之舊平桓亦云朱謀㙔云桓字似誤疑當作松謂袁松也閼與今梁榆城是也漢髙帝八年封馮解敢為閼氏侯國其水右合北水北水又東南入于清漳清漳又東南與轑水相得轑水出轑河縣西北轑山南流逕轑河縣故城西南東流至粟城注于清漳也
31 	東過涉縣西屈從縣南
32 	按地理志云魏郡之屬縣也漳水於此有涉之稱名因地變也涉縣今屬河南彰徳府明一統志云本漢沙縣地屬魏郡後因漳水人民徒涉故遂名渉縣
33 	東至武安縣南黍窖邑入于濁漳朱云此下疑闕注文
34 	水經注集釋訂訛卷十
14.卷十一
1 	欽定四庫全書
2 	水經注集釋訂訛卷十一歸安沈炳巽撰
3 	易水　　滱水
4 	易水出涿郡故安縣閻鄉西山涿郡今直𨽻順天府涿州故安今為保定府易州
5 	易水出西山寛中谷東逕五大夫城南五公城在今保定府滿城縣昔北平侯王譚不同王莽之政子興生五子並避時亂隠居此山故其舊居世以為五大夫城即此按漢表王譚封平阿侯且卒于成帝鴻嘉四年是時莽尚未封侯烏得云不同王莽之政也所謂北平侯者尤不可信矣又按元后傳譚子仁仁子術亦無所謂興者惟后傳有云平阿侯仁素剛直莽內憚之令大臣奏以罪過廹令自殺則不從莽者仁也非譚也豈興為仁子因避莽而隠居此山乎所未詳也岳讃云五王在中龎葛建績宋本作龎葛連續者也易水東左與子莊溪水合水北出子莊闗南流逕五公城西屈逕其城南五公猶疑作即王興之五子也光武即帝位封為五侯按五侯之封史無明文顧氏日知録云此係後人追撰妄說不足取信東漢人二名者絶少又滱水篇ctext:7272水東逕安喜縣南注云縣故安喜也漢章帝改曰安喜則安喜改于章帝豈光武時先有安喜之名其為妄撰無疑元才北平侯益才安喜侯按河北記作安嘉侯顯才蒲隂侯仲才新市侯河北記作新安侯季才為唐侯所謂中山之五王也俗又以五公名居矣二館之城朱云二館謂樊於期館荊軻館二館並有城澗曲泉清山髙林茂風煙披薄觸目栖情方外之士尚憑依舊居取暢林木其水東南入于易水易水又右㑹女思谷水水出西南女思澗東北流注于易謂之三㑹口易水又東届闗門城西南即燕之長城門也與樊石山水合水源西出廣昌鄉縣之樊石山東流逕覆釡山下東流注于易水易水又東歴燕之長城又東逕漸離城南葢太子丹館髙漸離館也易水又東逕武陽南武陽城在今易州城南葢易自寛中歴武夫闗東出是兼武水之稱故燕之下都擅武陽之名左得濡水枝津故瀆武陽大城東南小城即固一作故下同安縣之故城也漢文帝封丞相申屠嘉為侯國城東西二里南北一里半髙誘云易水逕固安城南外東流即斯水也誘是涿人事明經證今水破城東南隅世又謂易水為固安河武陽葢燕昭王之所城也東西二十里南北十七里故傅逮述遊賦曰出北薊歴良鄉登金臺觀武陽兩城遼廓舊迹冥芒葢謂是處也易水東流而出於范陽
6 	東過范陽縣南今為順天府房山縣地故城在易州東南六十里又東過容城縣南容城縣今屬保定府
7 	易水逕出范陽縣故城秦末張耳陳餘為陳勝畧地燕趙命蒯通說之范陽先下是也漢景帝中元三年封匈奴降王代為侯國㠪莽之通順也漢志作莽曰順隂易水又東與濡水合出故安縣西北窮獨山南谷東流與源泉水合水發北溪東西流注濡水濡水又東南逕樊於期館西是其授首於荊軻處也濡水又東南流逕荊軻館北荆軻城在今易州城西七里昔燕丹納田生之言尊軻上卿館之於此二城並廣一里許俱在罡阜之上邪上而下方濡水又東逕范陽城西北舊堨濡水枝流南入城逕相冢西冢垣城側耶疑作即水塘也四周塋域深廣有若城焉其水側有數陵墳髙壯望若青丘詢之古老訪之史籍並無文證以私情求之當是燕都之前故墳也或言燕之墳塋斯不然矣其水之故瀆南出屈而東轉又分為二瀆一水東注金臺陂一水逕故安城西側城南注易水夾塘崇峻䆳岸髙深左右百步一釣臺參差交跱迢遞相望更為佳觀矣其一水東出金臺陂東西六七十里南有金二字疑衍北五十步側陂西北有釣臺髙丈餘方可四十步陂北十餘步有金臺臺上東西八十許步南北加減髙十餘丈昔慕容垂之為范陽也戍之即斯臺北有蘭馬臺並悉髙數丈秀峙相對翼臺左右水流經通長廡廣宇周施浦渚棟堵咸淪柱礎尚存是其基構可得而尋意欲圖還上京阻于行旅造次不獲遂心訪諸耆舊咸言昭王禮賔廣延方士至如郭隗樂毅之徒鄒衍劇辛之儔宦遊歴說之民自逺而屆者多矣不欲令諸侯之客伺隙燕邦故修建下都館之南垂言燕昭創之於前子丹踵之於後故彫牆敗館尚傳鐫刻之名雖無紀可憑察其古跡似符傳矣濡水自堰又東逕紫池堡西屈而北流又有渾塘溝水注之水出酋縣西按漢志涿郡有遒縣師古曰古遒字此云酋誤今為保定府淶水縣故城在縣治北白馬山南溪中東南流入濡水明一統志濡水源出易州窮獨山東南流至易州支分入城近東方四里許淵而不流號聖女水濡水又東至塞口古纍石堰水處也濡水舊枝分南入城東大陂陂方四里今無水陂內有泉淵而不流際池北側俗謂聖女泉濡水又東得白楊水口出遒縣之西山白楊嶺下東南流入濡水時人謂之虎眼泉也濡水東合檀山水水出遒縣西北檀山西南南流與石泉水㑹水出石泉固東南隅水廣二十許步深三丈固在衆山之內平川之中四周絶澗阻水八丈有餘石髙五丈石上赤土又髙一丈四壁立直立上廣四十五步水之不周者路不容軌僅通人焉謂之石泉固固上宿有白楊寺是白楊山神也寺側林木交䕃叢柯隠景沙門釋法澄建刹於其上更為思亥疑作𤣥之勝處也其水南流注于檀水故俗有并溝之稱焉其水又東南流歴固一作故下同安縣北而南注濡水又東南流於容城縣西北大利亭東南合易水而注巨馬水也明一統志拒馬水源出山西代郡淶山流經淶水縣北又東南經定興縣治西與白澗河合晉劉琨守此以拒石勒故名又東至新城縣界一名白溝河故地理志曰固安縣閻原本譌門鄉易水所出至范陽入濡水闞駰亦言是矣又曰濡水合渠許慎曰濡水入深深渠按許氏說文云濡水出涿郡故安東入漆洓深深二字當作漆洓二號即巨馬之異名然二易俱出一鄉同入濡水南濡北易至涿郡范陽縣㑹北濡又並亂流入沫一作淶是則易水與諸水互攝通稱東逕容城縣故城北渾濤東注至勃海平舒縣與易水合闞駰曰涿郡西界代之易水而是水出代郡廣昌縣東南郎山東北燕王仙臺東臺有三峯甚為崇峻騰雲冠峯髙霞翼嶺岫壑沖深合疑作含煙罩霧耆舊言燕昭王求仙處其東謂之石虎罡范曄漢書云中山簡王焉之窆也厚其𦵏採涿郡山石以樹墳塋後漢書中山簡王焉立五十二年薨詔重其禮大為修冢塋開神道平夷吏人冢墓以千數作者萬餘人發常山鉅鹿涿郡柏黃腸雜木三郡不能備復調餘州郡工徒及送致者數千人凡徴徭動六州十八郡制度餘國莫及陵隧碑狩並出此山謂之石虎山山有所遺二石虎後人因以名罡疑脫岡字之東麓即泉源所𨗳也經所謂閻鄉曲朱云詳經文曲字當作西山二字其水東流有毖水南㑹渾波同注俗謂之為雹河司馬彪郡國志曰雹水出固安縣世祖令耿况擊故安西山賊吳耐蠡符雹上十餘營皆破之即是水者也易水又東逕孔山北今在易州城西南五十里山下有鍾乳穴穴出佳乳採者煹火尋炒朱本云一作沙沙者以其雜土石而言也出穴而去土與石即為乳矣入穴里許渡一水潛通流注其深可涉於中衆穴竒分令出入者疑迷不知所趣毎於疑路必有歴記返者乃尋孔以自達矣上又有大孔壑達洞開故以孔山為名也其水又東逕西固安城其所上下疑有譌字脫文宋本作南即閻鄉城也歴送荊陘北耆舊云燕丹餞荆軻於此因而名焉世代已逺非所詳也遺名舊傳不容不詮庻廣後人傳聞之聽易水又東流屈逕長城西又東流南過武遂縣南今為正定府武強縣新城縣北今屬保定府史記曰趙將李牧伐燕取武遂方城是也俗又謂水為武遂津津北對長城門謂之分門史記趙世家云孝成十九年趙與燕易按史記易下漏土字以龍兊汾門與燕燕以葛城武陽與趙即此也亦曰分門朱云分門疑有脫誤據郡國志云涿郡北新城有汾水門恐當從此門又謂之梁門矣易水東分為梁門陂易水又東梁門陂水注之水上承易水於梁門東入長城東北入陂陂水北接范陽陂陂在范陽城西十里方一十五里俗亦謂之為鹽臺陂陂水南通梁門淀方三里淀水東南流出長注易長字疑衍易下疑漏水字謂之范水易水自下有范水通目又東逕范陽縣故城南即應劭所謂范水之陽也易水又逕樊與當作輿下同縣故城北今為保定府治故城在府城東南三十里漢武帝元朔五年封中山靖王子劉條為侯國王莽更名握符矣地理風俗記曰北新城縣東二十里有衍樊樊與當作輿亭故縣也易水東逕容城縣故城南今屬保定府漢髙帝六年封趙將夜於深澤景帝中元三年以封匈奴降王唯徐盧於容城漢書作攜徐盧皆為侯國王莽更名深澤易水又東渥水注之其水上承二陂於容城縣東南謂之大渥澱小渥澱水南流注易水謂之渥同口水側有渾渥城易水逕其南東合滱水故桑欽曰易水出北新城西北東入滱自下滱易互受通稱矣易水又東逕易京南漢末公孫瓉害劉虞於薊下時童謡云燕南垂趙北際唯有此中可避世瓉以易地當之故自薊徙臨易水謂之易京城在今保定府雄縣在易城西四五里趙建武四年石虎自遼西南達易京以京鄣至固令二萬人廢壊之今者地壁夷平其樓基尚存猶髙一匹餘漢書食貨志布帛廣二尺二寸為幅長四丈為匹小爾雅倍兩謂之匹基上有井世名易京樓即瓉所堡也故瓉所與子書云袁氏之攻狀若鬼神衝梯舞于樓上鼔角鳴于地中即此樓也易水又東逕易縣故城南今為保定府雄縣故城有二一在雄縣漢置一在舊故安城西北隅隋置即易州附郭今省入易州昔燕文公徙易即此城也闞駰稱燕太子丹遣荊軻刺秦王與賓客知謀者祖道於易水上皆素衣冠送之于易水之上荊歌疑作軻起為夀歌曰風蕭蕭兮易水寒壯士一去兮不復還漸離擊筑宋如意和之按國策史記俱無宋如意事唯陶淵明詠荆軻詩云漸離擊悲筑宋意唱髙聲用之為壯聲士髪皆衝冠為哀聲士皆流涕疑於此也余按遺傳舊跡多在武陽似不餞此也漢景帝中和三年封匈奴降王僕䵣史表作黥為侯國也
8 	又東過安次縣南今為順天府東安縣其故城在縣西北易水逕縣南鄭縣故城北按漢志涿郡有鄭縣而無鄭縣此鄭字當作鄚今為河間府任邱縣其故城在縣北三十里今曰莫州城東至文安縣今屬順天府與雩池合史記蘇秦曰燕長城以北易水以南正謂此水也是以班固闞駰之徒咸以斯水謂之南易
9 	又東過泉州縣南東入于海今為順天府寳坻縣其故城在武清縣東南四十里經書水之所歴㳂次注海也
10 	滱水出代郡靈邱縣髙氏山山海經作髙是山靈邱縣今屬山西大同府髙是山在蔚州西北七十里
11 	即溫嘔夷之水也出縣西北髙氏山嘔夷河今在蔚州境周禮職方氏曰并州之川曰滹沱嘔夷漢書地理志曰代郡靈邱縣滱河東至文安入大河過郡五行九百四十里并州川也鄭司農曰嘔夷即祈夷水出平舒縣元和志蔚州靈邱縣嘔夷水一名滱水出縣西北髙是山今按渾源州在山西大同府東南一百二十里本漢髙繁峙崞二縣屬雁門郡州志云州南七里有翠屏山千餘丈周十里滱水出其東蓋即髙是山之別名東南接靈邱界者也山海經曰髙氏之山滱水出焉東流經于河者也其水東南流山上有石銘題言冀州北界故世謂之石銘陘也在今靈邱縣其水又南逕曰候候塘川名也朱云當作又南逕候塘候塘川名也又東合溫泉水水出西北暄谷其水溫熱若湯能愈百疾故世謂之温泉焉東南流逕興豆亭北亭在南原上欹傾而不正故世以欹城目之東流注于滱水又東泉水注之水𨗳源莎泉南流水側有莎泉亭東南入于滱水又東逕靈丘縣故城南在今渾源州西南一百三十里西北去大同二百七十里水中何氏云下疑有脱文自源南注滱水應劭曰趙武靈王𦵏其東南二十里今在靈丘縣東南三十里故縣氏之縣古屬代漢靈帝光和元年中山相藏昊當作㫤上請別屬也地理志曰靈丘之號在武靈王之前矣又按司馬遷趙敬侯二年敗齊於靈丘史記六國表作敬侯九年伐齊至靈丘與趙世家異按史記註云此靈丘齊地非代郡之靈丘則又安知不因靈王也酈注恐不可從宜依應說為是則名不因靈王事如漢志滱水自縣南流入峽謂之隘門設隘於峽以譏禁行旅歴南山髙峯隠天深溪埒谷其水㳂澗西轉逕御射臺南臺在北阜上臺南有御射石碑南則秀鄣分霄層崖刺天積石之峻壁立直上車駕㳂革二字疑衍毎出所遊幸焉滱水西流又南轉東屈逕北海王詳之石碣南御所屆疑譌石柱北而南流者也
12 	東過廣昌縣南今屬大名府蔚州滱水東逕嘉牙川川疑當作又有一水南來注之水出恒山北麓雖川三合逕嘉牙亭東疑有譌誤而北流注于滱水水之北山行即廣昌縣界滱水又東逕倒馬闗在廣昌縣南七十里闗山險隘是為深峭勢均詩人髙罡當作岡之病良馬上下疑有脫文傳嶮之行軒故闗受其名焉闗水出西南長溪下東北歴闗注滱滱水南山上起御坐於松園建祇洹東圃北二面以上有譌脫岫鄣髙深霞峯隠日水望澄明淵無潛甲行李所逕鮮不徘徊忘返矣又東南過中山上曲陽縣北今屬正定府恒水從西來注之按曲陽縣隋為恒陽縣地理志云有恒陽溪即恒水源也曲陽縣志滱水在縣東北
13 	滱水自倒馬闗南流與大嶺水合水出山西南大嶺下東北流出峽峽右山則有祗洹精廬飛陸陵山丹盤虹梁長津泛瀾縈帶其下東北流注于滱滱水又屈而東合兩嶺溪水水出恒山北阜東北流歴兩嶺間北嶺雖層陵雲舉猶不若南巒削秀自水南步逺峯石磴逶迤㳂途九曲歴睇諸山咸為劣矣抑亦羊腸卭來之類者也髙誘呂覧注曰羊腸山盤紆如羊腸在太原晉陽北又淮南子注云羊腸坂是太行孟門之限也華陽國志曰卭崍山本名卭筰其岩阻峻廻曲九折乃至山上凝冰夏結冬則劇與齊宋通和路出其間其水東北流注于滱水又東左合懸水水出山原此下疑有譌脫岫盤谷輕湍濬下分石飛懸水一匹有餘直灌山際白波奮流自成潭渚其水東南流揚湍注于滱滱水又東流歴山世謂是處為鴻頭疑即晉書地道記所謂鴻上闗者也闗尉治北平而畫塞於上都東北云當從宋本作去北平不逺兼縣上所拯也ctext:7272水於是左納鴻上水水出西北近溪東南流注于滱水也
14 	又東過唐縣南今屬保定府
15 	滱水又東逕左人城南應劭曰中人城西北四十里亦或謂之為唐水也水出中山城之西北城內有小山在城西側山鋭上若委粟焉疑即地道記所云望都縣有委粟闗也俗以山在邑中故亦謂之中山城在今唐縣西北十三里以城中有山之木疑作目因復謂之為廣唐城也故中山記以為中人城又以為鼔聚殊為乖謬矣言城中有山故曰中人山也中山郡治京相璠曰今中山望都里里字當作西北左傳注云望都縣西北有中人城二十里有故中人城望都城東有一城名堯始城本無中人之傳璠或以為中人所未詳也中山記所言中人者城東去望都故城一十餘里望都縣今為保定府慶都縣二十里則減但苦其不東觀矣此句疑有譌誤異說咸為爽矣今此城於盧奴城北如西六十里城之西北泉源所𨗳西逕狼山北郎唐音讀近實兼唐水之傳西流歴左人亭注滱水又東左㑹一水水出中山城北郎中阜下亦謂之唐水也然於城非西在疑作北又名之謂雹水又兼二名焉西南流入滱並所未詳葢傳疑耳滱水又東恒水從西來注之自下滱水兼納恒川之通稱焉即禹貢所謂恒衛既從也滱水又東右苞馬溺水水出上曲陽城東北馬溺水東北流逕伏亭晉書地道記曰望都縣有馬溺闗中山記曰八渡馬溺是山曲要害之地一一闗勢帶接疑斯城即是闗尉宿治異目之來非所詳矣馬溺水又東流注于滱滱水又東逕中人亭南在今唐縣界春秋左傳昭公十三年晉荀吳率師侵鮮虞及中人大獲而歸者也滱水又東逕京邱北世謂之京京字上下疑有脫文南對漢項王陵滱水北對君子津津上有哀王子憲王陵坎下有泉源積水亦曰泉上岸滱水又東逕白土北南即靖王子康王陵三墳並列者是矣原本漏滱水又東逕樂羊城北史記稱魏文侯漏使字樂羊滅中山葢其故城中山所造也故城得其名滱水又東逕唐縣故城南此二城俱在滱水之陽故曰滱水逕其東城西又有一水𨗳源盧奴縣之西北是城西平城之地泉湧而出俗亦謂之為唐水也東流至唐城西北隅堨而為湖俗謂之唐池蓮荷被水勝遊多萃其上信為嬉處也其水南入小溝下注滱水自上歴下通禪疑作擅唐川之兼稱焉應劭地理風俗記曰唐縣西四十里得中人亭今於此城取中人鄉則四十里也後漢書郡國志唐縣有中人亭注引博物記曰唐闗在中人西北百里中人在縣西四十里唐水在西北入滱與應符合又言堯山者在南則無山以擬之為非也闞駰十三州志曰山治盧奴唐縣故域疑作城在國北七十五里駰所說此則非也史記曰帝嚳氏沒帝堯氏作始封於唐望都縣在南今此城南對盧奴故城自外無城以應之考古今知疑作知今事義全違俗名望都故城則八十許里距中山城則七十里驗途推邑宜為唐城城北去山五里與七十五里之說相符然則俗謂之都香山即是堯山在唐東北望都界皇甫謐曰堯山一名豆山按皇甫謐帝王世紀曰堯封唐堯山在北唐水西入河南有望都山即堯母慶都所居相去五十里都山一名豆山今山於城北而如東嶄絶孤峙唐牙桀立朱云唐牙當作虎牙山南有堯廟是即堯所登之山者也地理志曰堯山在南今考此城之南又無山以應之是故先後論者咸以地理之說為失又即俗說以唐城為望都城者自此無城以擬之假復有之途程紆疑漏逺字山河之狀全乖古證傳為踈罔是城西北豆山西足有一泉源東北流逕豆山下合蘇水亂流轉注東入滱是豈唐水乎所未詳也又於是城之南如東一十餘里有一城俗謂之髙昌縣城或望都之故城也故縣目曰望都縣在髙南昌皇甫謐曰相去五十里稽諸城地猶十五里葢書誤耳此城之東有山孤峙世以山不連陵名之曰孤山孤都聲相近疑即所謂都山也帝王世記曰堯母慶都所居張晏曰堯山在北堯母慶都山在南登堯山見都山故望都縣以為名也唐亦中山城也為武公之國周同姓其後桓公不恤國政周王問太史餘曰今之諸侯孰先亡乎對曰天生民而令有別所以異禽獸也今中山滛昏荒樂逞欲無度其先亡矣後二年果滅魏文侯以封太子擊也漢髙祖立中山郡景帝三年為侯國王莽之常山也魏皇始二年破中山立安州天興三年改曰定州治水南疑漏盧字奴縣之故城周之衰也國有赤狄之難齊桓覇諸侯疆理邑土遣管仲攘戎狄築城以固之地理志曰盧水出北平疑為踈濶闞駰應劭之徒咸亦言是矣余按盧奴城內西北隅有水淵而不流南北一百步東西百餘步水色正黑俗名曰黑水池或云黑水曰盧不流曰奴故城北疑作亦藉水以取名矣池水東北際水有漢王故宫處臺殿觀榭皆上國之制簡王疑譌尊貴壯麗有加始築兩宫開四門穿城北一作北城累石竇通涿疑譌唐水流于城中造魚池釣臺戲馬之觀歳久頽毀遺基尚存今悉加土為刹利靈圖三字疑有譌誤池之四周民居駢比填徧穢陋而泉源不絶暨趙石建武七年遣北中郎將始築小城興起北榭立宫造殿後燕因其故宫建都中山小城之南更築隔城興復宫觀今府榭猶傳故制昔耿伯昭歸世祖於此處也後漢書耿弇傳弇字伯昭扶風茂陵人也聞光武在盧奴馳北上謁滱水之右盧水注之上承城內盧水池自漠疑作漢及燕涿滱水逕石竇石竇既毀池道亦絶水潛流出城潭積澂漲渭渭字疑當作涓水東北注于滱滱水又東逕漢哀王陵北冢有二墳故世謂之兩女陵非也哀王是靖王之孫康王之子也滱水又東右㑹長星溝溝在上曲陽縣西北長星渚渚水東流又合洛光水水出洛光涓涓疑譌或漏流字東入長星水亂流東逕恒山下廟北漢末喪亂山道不通此舊有下階疑有脫誤神殿中世以來歳書法族焉晉魏改有東西二廟廟前有碑闕壇場相列焉其水東逕上曲陽縣故城北本岳牧朝宿之邑也古者天子廵狩常以歳十一月至于北岳侯伯皆有湯沐邑以自齋潔周昭王南征不還廵狩禮廢邑郭仍存秦罷井田因以立縣縣在山曲之陽是曰曲陽有下故此為上矣王莽之常山亭也又東南流胡泉水注之受疑譌或作又胡泉逕上曲陽縣南又東逕平樂亭北左㑹長星川東南逕盧奴城南又東北川渠之左有張氏墓冢有漢上谷太守議郎張平仲碑光和中立川渠又東北合滱水水有窮通不常津注
16 	又東逕安喜縣南今為定州屬正定府其故城在州東三十里縣故安險也其地臨嶮有井塗之難漢武帝元朔五年封中山靖王子劉應為侯國王莽更名寧嶮漢章帝改曰安喜中山記曰縣在唐水之西山髙岸嶮故曰安嶮邑豐民安改曰安喜秦氏建元中建元前秦苻堅偽號唐水汎漲髙岸崩頽城角之下有大積木交横如梁柱焉後燕之初此木尚在未知所從余考記稽疑盖城池當初山木渀盪漂淪巨栰阜積於斯沙息壤加以城池板築既興物固能久耳滱水又東逕鄉城北有舊盧奴之鄉也中山記曰盧奴有三鄉斯其一焉後𨽻安喜城郭南有漢朝時孝子王立碑何氏據𨽻釋改朝作明帝
17 	又東過安國縣北今為祁州屬保定府滱水歴縣東分為二水一水枝分東南流逕解瀆亭南漢順帝陽嘉元年封河間孝王子淑於解瀆亭為侯國孫宏即靈帝也又東南逕仕邱城南又東南逕安郭亭南漢武帝元封按史表當作元朔五年封中山靖王子劉博為侯國其水又東南流入于平池宋本作滹沱滱水又東北流逕解瀆亭北而東北注之矣
18 	又東過博陵縣南今為正定府饒陽縣定州地
19 	滱水東北逕蠡吾縣故城南今在保定府博野縣西南地理風俗記曰縣故饒陽之下鄉者也自河間分屬博陵漢安帝永元初七年河間王開子翼為都鄉侯順帝永建五年更為侯國也後漢書章八王傳河間孝王子蠡吾侯翼元初六年鄧太后徴河間王諸子詣京師歳餘太后崩安帝乳母王聖與中常侍冮京等譛翼謀圖不軌闚覦神器貶都鄉侯遣歸河間永建五年父開上書願分蠡吾縣以封翼順帝從之又逕博陵縣故城南即古陸城漢武帝元朔二年封中山靖王子劉貞為侯國者也按史記表元朔二年封中山靖王子貞為陘城侯漢表作陸城屬中山郡地理風俗記曰博陵縣史記蠡吾故縣矣漢質帝本初元年疑漏孝桓二字繼孝質為帝追尊父翼陵曰博陵因以為縣又置郡焉後漢書桓帝紀帝肅宗曽孫蠡吾侯翼子本初元年質帝崩太后命梁冀持節迎帝入宫即皇帝位追尊皇考為孝崇皇皇母匽氏為孝崇博陵園貴人注曰帝既追尊其父為孝崇皇其陵曰博陵置園廟焉故曰博園漢末罷還安平晉太始年復為郡今謂是城為野城滱水又東北逕侯世縣故南城當作城南故城在今保定府蠡縣東北又東北逕陵陽亭東又北左㑹博水水出望都縣東南流逕其縣故城南王莽更名曰順調矣又東南潛入地下博水又東南南下疑有脫文於瀆重源湧發東南逕三梁亭南疑即古勺梁也竹書紀年曰燕人伐趙圍濁鹿趙靈王及代人救濁鹿敗燕師于勺梁者也今廣昌東嶺之東有山俗名之曰濁鹿羅地地上下疑有脫文不逺土勢相隣以此推之或近是矣所未詳也博水又東南逕榖梁亭南又東逕陽城縣散為澤渚渚水濖張宋本作瀦漲方數里匪直蒲筍是豐實亦偏饒菱藕至若孌童丱下疑漏角字及弱年女子楊慎曰弱年女子女原作崽子改切楚人謂子曰崽今本妄改作女非是或單舟採菱或疊舸折芰長歌陽春愛深渌水掇拾者不言疲謡詠者自自下疑有脫文朱云疑漏相和二字于時行旅過矚亦有慰於羈望矣世謂之為陽城澱也陽城縣故城近在西北故陂得其名焉郡國志曰蒲隂縣有陽城者也今城在縣東南三十里其水又伏流循瀆届清梁亭西北重源又發博水又東逕自堤亭南又東逕廣望縣故城北漢武帝元朔二年封中山靖王子劉忠為侯國漢書表元朔二年封中山靖王子忠為廣望侯史表作望廣侯劉安中又東合堀一作崛溝溝上承清梁陂又北逕清源城東即將梁也漢武帝元朔二年封中山靖王子劉朝平為侯國史漢表劉朝平封將梁侯其水東北入博水博水又東北左則濡水注之水出蒲隂縣西昌安郭南中山記曰郭東有舜氏甘泉有舜及二妃祠稽諸傳記無聞此處世代久逺異說之來於是乎在矣其水自源東逕其縣故城南枉渚廻湍率多曲復亦謂之為曲逆水也張晏曰湍水於城北曲而西流是受此名故縣亦因水名而氏曲逆矣春秋左傳哀公四年齊國夏伐晉取曲逆是也左傳哀公四年十二月國夏伐晉取邢任欒鄗逆畤隂人盂壺口漢髙帝擊韓王信自代過曲逆上其城望室宇甚多曰壯哉吾行天下唯雒陽與是耳詔以封陳平為曲逆侯王莽更名順平濡水又東與蘇水合水出縣西南近山東北流逕堯始亭南又東逕其縣入湍湍水又東得蒲水口水出西北蒲陽山西南流積水成淵東西一百步南北百餘步深而不測其水又東南流水側有古神祠世謂之為百祠亦曰蒲上祠所未詳也又南逕安陽亭東晉書地道記曰蒲隂縣有安陽闗葢安陽闗都尉治世俗名斯川為安陽壙蒲水又東南歴壙逕安陽闗下名闗睪為唐頭坂出闗北流又東流逕夏屋故城實中嶮絶竹書紀年曰魏殷臣趙公孫裒伐燕還取夏屋城曲逆者也其城東側因河仍墉築一城世謂之寡婦城賈復從光武追銅馬五幡於北平所作也世俗音轉故有是名矣其水又東南流逕蒲隂縣故城北地理志曰城在蒲水之隂漢章帝章和二年行廵北岳以曲逆名不善因山水之名改曰蒲隂焉水右合漁水水出北平縣西南魚山山石善巨焉上下疑有譌字水發其下故世俗以物色名川又東流注于蒲水又東入濡故地理志曰蒲水蘇水並從縣東入濡水又東北逕樂城南又東入博水自下博水亦兼濡水通稱矣春秋昭公七年齊與燕㑹于濡水杜預曰濡水出髙陽縣東北至河間鄚縣入易水是濡水與雽池滱易互舉通稱矣地理志曰博水東至髙陽入河博水又東北徐水注之水西出廣昌縣東南大嶺下世謂之廣昌嶺嶺髙四十餘里二十里中委折五廻方得達其上嶺故嶺有五廻之名下望層山盛疑作盤一作咸若蟻蛭實兼孤山之稱亦峻崠也疑作峻崍徐水三源竒發齊冩一澗東流北轉逕東山下水西有御射碑徐水又北流西屈逕南巖下水隂又有一碑徐水又隨山南轉逕東崖下水際又有一碑凡此三銘皆翼對層巖巖鄣深髙壁立霞峙石文云皇帝以太延元年十二月車駕東廵逕五廻之嶮途覽崇岸之竦峙乃停駕路側援弓而射之飛矢踰于巖山刋石用讃元功夾碑並有層臺三所即御射處也碑隂皆列樹碑官名徐水屈東北逕郎山又屈逕其山南岑疑衍山岑競舉若竪鳥翅立石嶄巖亦如劍杪極地噞之崇峭漢武之世戾太子以巫蠱出奔其子逺遁斯山故世有郎山之名山內有郎山碑事具文一作事具于文徐水又逕郎山君子中觸鋒將軍廣疑漏廟字南廟前有碑晉惠帝永康元年八月十四日壬寅發詔錫君父子法祠其碑劉曜光初七年前頴丘太守郎宣北平太守陽平邑振等共修舊碑刻石樹頌焉徐水又逕北平縣縣界有漢熹平四年幽冀二州以戊子此句有譌脱盖是二州争境事聞于朝故詔書遣官令之立石標記耳詔書遣翼當作冀州從事王球幽州從事張㫰郡縣分境立石標界具掲石文矣徐州當作水或作川又東南流歴石門中世俗謂之龍門也其山上合下開開處髙六丈飛水歴其間南出垂崖傾瀾㵼注七丈有餘渀盪之音竒為壯猛觸石成井水深不測素波白激濤襄四陸闞之者驚神臨之者駭魄矣東南出山逕其城中有故碑是太白君碑郎山君之元子也其水又東流漢光武追銅馬五幡於北平破之順水北乘勝追北為其所敗短兵相接光武自投崖下遇突騎王豐於是授馬進保范陽順水葢徐水之別名也徐水又東逕蒲城北又東逕清苑城又東南與沈水出蒲西俗謂之泉頭水也地理志曰北平縣有沈水東入河即是水也東逕其城又東南左入徐水地理志曰東至髙陽入河今不能也徐水又東左合㑹曹水出西北水也寧縣宋本作水出西北朔寧縣曹河澤東南流左合岐山之水水出岐山東逕邢安城北又東南入曹河曹水又東南逕北新城縣故城南河南又逕新城故城北此王莽之朔寧縣也曹水又東入于徐水水又東南逕故城北俗謂之祭過城所未詳也徐水又東流入博水地理志曰徐水出北平東至髙陽入于河一作博又東入滱地理志曰博水自望都東至髙陽入于河
20 	又東北入于易
21 	滱水又東北逕依城北世謂之依城河今安州北有依城河他說無依城之名即古葛城也郡國志曰髙陽有葛城燕以與趙者也滱水又東北逕阿陵縣故城東寰宇記阿陵故城在莫州任丘縣東北二十里滱水枯瀆在縣西一里王莽之阿陸也建武二年更封左將軍任光為侯國滱水東北至長城注于易水者也長城在今順天府文安縣界易水有北易中易南易此中易受北易而合流者寰宇記南易水自容城縣南流入瀛州髙陽縣與滱水合南易一名雹水
22 	禹貢錐指曰以今輿地言之渾源靈丘廣昌並属山西大同府唐縣定州慶都祁州博野蠡縣髙陽安州新安並屬直𨽻保定府曲陽屬正定府任丘屬河間府文安屬順天府諸州縣界中皆古滱水之所行也宋初猶未改自咸平中何承矩興塘濼以限契丹戎馬之足於是始引水歸北而文安之瀆遂空其後滱水仍自蠡縣改流經肅寧河間雄縣任丘以至文安而不復北行明時則又自雄縣改流入覇州保安界為玉帶河不復入文安矣此恒水下流變徙之大畧也
23 	水經注集釋訂譌卷十一
15.卷十二
1 	欽定四庫全書
2 	水經注集釋訂譌卷十二歸安沈炳巽撰
3 	聖水　　巨馬水
4 	聖水出上谷漢上谷郡今為直𨽻順天保定等府○明一統志聖水即今琉璃河在良鄉縣南四十里金史作劉李河自房山縣龍泉峪流至覇州入巨馬河
5 	故燕也秦始皇二十三年置上谷郡王隠晉書地道志曰郡在谷之頭故因以上谷名焉王莽改名朔調也水出郡之西南聖水谷東南流逕大防嶺之東首山下有石穴東北洞開髙廣四五丈入穴轉更崇深穴中有水耆舊傳言昔有沙門釋惠彌者好精物隠嘗□火尋之傍水入穴三里有餘穴分為二一穴殊小西北出不知趣詣一穴西南出入水逕五六日方還又不測窮深其水夏冷冬溫春秋有白魚出穴數日而返人有採捕食者羙珍常味葢亦丙穴嘉魚之流類也是水東北流入聖水聖水又東逕玉石山謂之玉石口山多珉玉燕石故以玉石名之其水伏流里餘潛源東出又東頽波㵼澗一丈有餘屈而流也東過良鄉縣南今屬順天府
6 	聖水南流歴縣西轉又南逕良鄉縣故城西王莽之廣陽也有防水注之水出縣西北大防山南而東南流逕羊頭阜下俗謂之羊頭溪其水又東南流至縣東入聖水聖水又南與樂水合水出縣西北大防南山東南流歴縣西而東南流注聖水又東過其縣故城南又東逕聚聖南葢藉水而懐稱也又東與挾明一統志挾河在房山縣東南源出中浣谷流至涿州與湖良河合即琉璃河也河合水出良鄉縣西甘泉原東谷東逕西鄉縣故城北在今涿州西北又名都鄉城王莽之移風也世謂之都鄉城按地理志涿郡有西鄉縣而無都鄉城葢世傳之非也又東逕良鄉城南又東北注聖水世謂之扷活河宋本作挾沽河又名之曰非漯之溝也
7 	又東過長鄉縣北長鄉晉縣本漢陽鄉縣齊以後省入涿郡今為涿州地故城在順天府西南
8 	聖水自涿縣東與桃水合首受淶水於徐城東南良鄉西分洹水世謂之南涉溝即杭水也東逕逎縣北朱本云洹水當作垣水下同杭水當作范水涿之為范陽蓋亦取于此又東逕涿縣故城下與涿水合世以為涿水又亦謂之桃水出涿縣故城西南竒溝東八里大坎下數泉同發東逕桃仁墟北或曰因水以名墟則是桃水也或曰終仁之故居非桃水也余按地理志桃水上承淶水此水所發不與志同謂終為是又東北與樂堆泉合水出堆東東南流注于涿水涿水又東北逕涿縣故城西流注于桃應劭曰涿郡故燕漢髙帝六年置其南有涿水葢氏焉闞駰亦言是矣今於涿城南無水以應之所有唯西南有是水矣應劭又云涿水出上谷涿鹿縣余按涿水自涿鹿東注濕水濕水東南逕廣陽郡與涿郡分水漢髙祖六年分燕置涿郡涿之為名當受涿水通稱矣故郡縣氏之但物理潛通所在分發故在上谷為涿耶水十三卷注內涿水枝分入匈奴者謂之涿耶水山川阻濶並無㳂注之理所在受名者皆是經隠顯相闗遥情受用以此推之事或近矣而非所安也桃水又東逕涿縣故城北王莽更名垣翰晉太始元年改曰范陽郡今郡理涿縣故城城內東北角有晉康王碑城東有范陽王司馬虓廟碑桃水又東北與洹水㑹水上分淶水於良鄉縣之桃水世謂之北涉溝南北兩涉溝俱在良鄉縣故應劭曰洹水出良鄉東逕垣縣故城北史記音義曰河間有武垣縣涿有垣縣漢景帝中元三年封匈奴降王賜為侯國王莽之垣翰亭矣按漢書地理志垣縣屬河東郡武垣縣屬涿郡莽曰垣翰亭今云河間有武垣縣涿郡有垣縣恐誤後查後漢書郡國志曰河間原有武垣縣則史記音義從郡國志而言耳但涿郡之垣縣終誤况匈奴降王賜所封垣侯索隠曰縣名屬河東則非涿郡之武垣可知如何可以將河東之垣縣作涿郡之武垣耶世謂之頃城非也又東逕頃亦地名也故有頃上言此句有譌脫字世名之頃前河又東洛水注之水上承鳴澤渚渚方一十五里漢武帝元封四年行幸鳴澤者也服䖍曰澤名在逎縣北界即此澤矣西則獨樹水注之出出上疑有水字逎縣北山東入渚北有甘泉水注之出良鄉西山東南逕西鄉城西而南注澤渚水又東逕西鄉城南又東逕垣縣而南入垣水垣水又東逕涿縣北東流注于桃故應劭曰垣水東入桃闞駰曰至陽鄉注之今按經脈而不能屆也桃水東入陽鄉東注聖水聖水又東廣陽水注之水出小廣陽西山東逕廣陽縣故城北在今良鄉縣東漢舊縣齊省入薊縣今為大興宛平兩縣地又東福禄水注焉水出西山東南逕廣陽縣故城南東入廣陽水亂流東南至陽鄉縣右注聖水聖水又東南逕陽鄉城西不逕其北矣縣故涿之陽亭也地理風俗志曰涿縣東五十里有陽鄉亭後分為縣王莽時更名章武即長鄉縣也按太康地記涿有長鄉而無陽鄉矣聖水又東逕長興疑當作鄉城南又東逕方城縣故城下疑漏南北等字方城今為固安縣李牧伐燕取方城是也魏封劉放為侯國聖水又東左㑹白祀溝溝水出廣陽縣之婁城東東南流左合婁城水水出平地𨗳泉東南流右注白祀水亂流東南逕常道城西在今東安縣西北故鄉亭也西去長鄉城四十里魏少帝璜按魏志三少帝紀燕王宇子髙貴鄉公奐于甘露三年封常道鄉公今云璜未詳甘露三年所封也又東南入聖水聖水又東南逕韓城東詩韓奕章曰溥彼韓城燕師所完王錫韓侯其追其貊奄受北國鄭𤣥曰周封韓侯居韓城為侯伯言為獫夷所逼稍稍東遷也王肅曰今涿郡方城縣有韓侯城世謂寒號非也聖水又東南流右㑹清淀水水發西淀東流注聖水謂之劉公口也
9 	又東過安次縣南今為順天府東安縣故城在縣西北東入于海聖水又東逕勃海安次縣故城南中平二年桓帝封荊州刺史王敏為侯國中平乃靈帝年號今云桓帝誤又東南流注于巨馬河而不達于海也
10 	巨馬河出代郡廣昌縣淶山今屬山西大同府○明一統志淶水發源廣昌縣東南流入保定府易州一名巨馬河
11 	即淶水也有二源俱發淶山東逕廣昌縣故城南王莽之廣屏魏封樂進為侯國矣淶水又東北逕西射魚城東南而東北流又逕東射魚城南又屈逕其城東竹書紀年曰荀瑤伐中山取窮魚之邱窮射字相類疑即此城也所未詳矣淶水又逕三女亭西又逕樓亭北左屬白澗溪水有二源合注一川川石皓然望同積雪故以物色受名其水又東北流謂之石曹水伏流地下溺疑作溢則通津委注謂之白澗口淶水又東北桑谷水注之水南發溪北注淶水淶水又北逕小黌東又東逕大黌南葢霍原隠疑漏居字教授處也徐廣云原隠居廣陽山教授數千人為王浚所召雖千古世懸猶表二黌之稱既無碑頌竟不知定誰居也晉書隠逸傳霍原字休明燕國廣陽人也山居積年門徒百數元康末以賢良徴累下州郡以禮發遣皆不到後王浚稱制謀僭使人問之原不答浚心銜之時有謡曰天子在何許近在豆田中浚以豆為霍収原斬之淶水又東北歴紫石溪口與紫水合水北出聖人城北大亘下東南流左㑹壘砢溪水葢山崩委澗積石淪隍故溪澗受其名矣水出東北西南流注紫石溪水紫石溪水又逕聖人城東又東南右㑹檐車水水出檐車硎東南流逕聖人城東南南流注紫石水又南注于淶水淶水又東南逕榆城南又屈逕其城東謂之榆城河淶水又南逕藏刀山下層巖壁立直上干霄逺望崖側有若積刀鐶鐶相比咸悉西首淶水東逕徐城北出焉世謂之沙溝水又東督亢溝出焉一水東南流即督亢溝也一水西南出即淶之故瀆矣水盛則長津𢎞注水耗則通波潛伏重源顯於逎縣舊則川矣
12 	東過逎縣北今為淶水縣属保定府淶水上承故瀆於縣北垂重源再發結為長潭潭廣百許步長數百步左右翼帶涓流控引疑漏其字水自成淵渚長川漫下十一許步東南流逕縣故城東漢景帝中元三年以封匈奴降王隆強為侯國王莽更名逎屏也謂之巨馬河亦曰渠水也又東南流又下四字疑衍袁本初遣別將崔臣一作巨業攻固安不下退還公孫瓉追擊之於巨馬水死者六七千人即此水也又東南逕范陽縣故城北易水注之
13 	又東南過容城縣北今屬新安縣巨馬水又東酈亭溝水注之水上承督亢溝水於逎縣東東南流歴紫淵東余六世祖樂浪府君自涿之先賢鄉爰宅其隂西帶巨川東翼兹水枝流津通纒絡墟圃匪直田魚之贍可懐信為遊神之勝處也其水東南流又名之為酈亭溝其水又西南轉歴大利亭南入巨馬水又東逕容城縣故城北又東督亢溝水注之水上承淶水於淶谷引之則長津委注過之則㣲川輟流水徳含和變通在我東南流逕逎縣北又東逕涿縣酈亭樓桑里南即劉備之舊里也又東逕督亢澤澤苞方城縣縣故屬廣陽後𨽻於涿郡國志曰縣有督亢亭孫暢之述畫有督亢地圖言燕太子丹使荊軻齎入秦秦王殺軻圖亦絶滅地理書上古聖賢塜地記曰督亢地在涿郡今故安縣南有督亢陌幽州南界也風俗通曰沆漭也言乎滛淫漭漭無崖際也沆澤之無水斥鹵之謂也其水自澤枝分東逕涿縣故城南又東逕漢侍中盧植墓南又東散為澤渚督亢澤也北屈滙于桃水督亢水又南謂之白溝水南逕廣陽亭西而合南枝溝溝水西受巨馬河東出為枝溝又東注白溝白溝又南入于巨馬河巨馬河又東南逕益昌縣濩澱水右注之水上承䕶陂於臨鄉縣故城西東南逕臨鄉南漢封廣陽王子須按漢表元帝初元元年封廣陽頃王子雲為臨鄉侯今云須誤為侯國地理風俗記曰方城南十里有臨鄉城故縣也城南十里四字疑属衍文淀水又東南逕益昌縣故城西南入巨馬水巨馬水東逕益昌縣故城南漢封廣陽頃王子嬰為侯國王莽之有秩也地理風俗記曰方城縣東八十里有益昌城故縣也又東八丈溝水注之水出安次縣東北平地泉東南逕安次城東東南逕泉州縣故城西在武清縣東南四十里又南右合雽池河枯溝溝自安次西北東逕常道城東安次縣故城西晉司空劉琨所守以拒石勒也
14 	又東南至泉州縣西南今為寳坻縣闕縣等地東入八丈溝又南入巨馬河亂流東注也
15 	又東過勃海東平舒縣北今為順天府大城縣東入于海地理志曰淶水東南至容城入于河即濡水也葢升宋本作互以明㑹矣巨馬水於平舒北南入于雽池而同歸於海也
16 	水經注集釋訂譌卷十二
16.卷十三

1 	欽定四庫全書
2 	水經注集釋訂訛卷十三歸安沈炳巽撰
3 	濕水
4 	濕水出雁門陰館縣東今為大同府應州及山陰縣北過代郡桑乾縣南
5 	濕水出于濕一作累頭山一曰治水泉發于山側沿波歴澗東北流出山逕陰館縣故城西縣故樓煩鄉也漢志鴈門郡陰館縣樓煩鄉累頭山治水所出東至泉州入海過郡六行千一百里莽曰富代師古曰累音力追反漢景帝後元三年置王莽更名富臧當作代矣魏天安三年齊平徙其民于縣立平齊郡按後魏顯祖天安止一年明年改元皇興置齊郡乃皇興三年事道元魏人不當有誤濕水又東北流左㑹桑乾水明一統志濕水源出馬邑縣西北洪濤山即桑乾之源也漢書謂之治水水經謂之溹涫水縣西北上下洪源七輪謂之桑乾泉即溹涫水者也耆老云其水潛承太原汾陽縣北燕京山之大池池在山原之上世謂之天池方里餘其水澄渟鏡淨而不流若安定朝那之湫淵也清水流潭皎然沖照池中嘗無斥草及其風澤御覽引此作池中曽無片草及其風籜有淪輒有小鳥翠色投淵衘出若㑹稽之耘鳥也會稽耘鳥詳見四十卷其水陽焊不耗陰霖不濫無能測其淵深也古老相傳言嘗有人乗車于池側忽遇大風飄之于水有人獲其輪於桑乾泉故知二水潛流通注矣池東隔阜又有一石池方可五六十步清深鏡潔不異大宋本作天池池桑乾水自源東南流右㑹馬邑川水水出馬邑西川俗謂之磨川矣盖狄語言訛馬磨聲相近故爾其水東逕馬邑縣馬邑縣今屬大同府及朔州地其故城在朔州東故城南干寳搜神記曰昔秦人築城于武周塞內以備胡城將成而崩數矣有馬走一疑當作于地周旋反覆父老異之因依以築城城乃不崩遂名馬邑或以為代之馬城也諸記紛競未識所是漢以斯邑封韓王信按漢書韓王信傳髙祖六年以太原郡為韓國徙信以備胡信上書請治馬邑上許之初未嘗以馬邑封信不知酈注何據而云漢以斯邑封信也後為匈奴所圍信遂降之王莽更名之曰章昭其水東流漏注字桑乾水桑乾水又東南流水南有故城南宋本作東北臨河又東南右合濕水亂流枝津南分桑乾水又東左合武周塞水地理志作武州在今大同府俗曰合河出武州山西白羊山谿谷中流至府城南十五里東南流注如渾水水出故城東南流出山逕日沒城南日没城在大同府山陰縣北後魏文帝于此築二城俗以日没城為黃昏城早起城為雞鳴城并日中城為三蓋夕陽西頽戎車所薄之故城也榮疑訛當作東有日中城城東又有早起城亦曰食時城在黃𤓰阜北曲中其水又東流右注桑乾水桑乾水又東南逕黃𤓰阜曲西又屈逕其堆南徐廣曰猗盧廢嫡子曰利孫于黃𤓰堆者也又東右合枝津枝津上承桑乾河東南流逕桑乾郡北大魏因水以立郡受厥稱焉又東北左合夏屋山水水南出夏屋山之東溪西北流逕故城北所未詳也又西北入桑乾枝水桑乾枝水又東流津委浪通結兩湖東湖西浦淵潭相接水至清深晨鳬夕鴈泛濫其上黛甲素鱗潛躍其下俯仰池潭意深魚鳥所寡惟良木耳俗謂之南池池北對注陶縣之故城南故曰南池也池水又東北注桑乾水為濕水並受通稱矣濕水又東北逕魏亭西蓋皇魏天賜三年之所經建也濕水又東北逕白狼堆南魏列祖道武皇帝于是遇白狼之瑞故斯阜納稱焉阜上有故宮廟樓榭基雉尚崇每至鷹隼之秋羽獵之日肆閱清野為升眺之逸地矣濕水又東流四十九里東逕巨魏亭北又東崞川注之在渾源州東北發源至應州西安鎮折而流注桑乾河水南出崞山縣故城南王莽之崞張也漢志作崞縣無山字今為大同府渾源州縣南面𤣥岳右背崞山處三山之中故以崞張為名矣其水又西出山謂之崞口北流逕繁畤故城東王莽之當要也又北逕巨魏亭又北逕劇陽縣故城西王莽之鄯陽也按十三州志曰在隂館縣東北一百三里其水又東注于濕水濕水又東逕班縣南如渾水注之水出凉城旋鴻縣後魏地形志梁城郡有䄈鴻縣注云一本作祇鴻今云旋鴻未詳西南五十餘里東流逕故城南北俗謂之獨谷孤城水亦即名焉東合旋鴻池水後魏書曰代都有旋鴻池水出旋鴻縣東山下水積成池北引魚水水出魚溪南流注池池水吐納川流以成巨沼東西二里南北四里北對涼州地宋本作池之南池池方五十里俗名乞伏袁池雖隔越山阜鳥道不逺雲霞之間常有下有訛脫西南流逕旋鴻縣南又合如渾水是總二水之名矣如渾水又東南流逕水固縣縣以太和中因山堂之目以氏縣也後魏地形志代郡有永固縣此云水固當是永字之訛右㑹年水孫克家云年水當作羊水水出平城縣平城縣今為大同府治之西苑外武周塞北出東轉逕燕昌城南按燕書建興十年慕容垂自河而還軍敗於參合死者六萬人十一年垂衆北至參合見積骸如山設策弔之按十六國春秋作設祭弔之禮死者父兄皆號泣六軍哀慟垂慚憤嘔血因而寢疾焉輿過平城北四十里疾篤築燕昌城而還即此城也故北俗謂之老公城也羊水又東注于如渾水明一統志如渾水一名街河其水兩源合為一歴大同府城東而南流與武州川水㑹注桑乾河亂流逕方嶺上有文明太皇太后陵陵之東北有髙祖陵二陵之南有氷疑作永固堂堂之四周隅雉列榭階欄檻及扉戶梁壁椽瓦悉文石也檐前四柱採洛陽之八風谷黒石為之雕鏤隠起以金銀間雲雉有若錦焉堂之內外四側結兩石扶帳疑作趺張青石屛風以文石為緣並隠起忠孝之容題刻貞順之名廟前鐫石為碑獸碑石至冢冢字訛當從宋本作碑石至佳左右列柏四周迷禽闇日院外西側有思逺靈圖圖之西有齋堂南門表二石闕闕下斬山累結御路下望靈泉宮池皎若圓鏡矣羊水又東注如渾水又南至靈泉池枝津東南注池池東西一百步南北二百步池渚舊名白楊泉泉上出白楊樹因以名焉其猶長楊五柞之流稱矣南面舊京北背方嶺左右山原亭觀繡峙方湖反景若三山之倒水下如渾水又南逕北宮下舊宮人作薄所在四字疑有訛如渾水又南分為二水一水西出南屈入此苑中歴諸池沼又南逕虎圈東魏太平真君五年成之以牢虎也季秋之月聖上觀御圈上勑虎士効力于其下事同奔戎生制猛獸按穆天子傳云有虎在乎葭中七萃之士髙奔戎生捕虎必擒之即詩所謂袒裼暴虎獻于公所也故魏有捍虎圖也又經平城西郭內魏太平七年所成也城周西郭外有郊天壇壇之東側有郊天碑建興四年立其水南又屈逕平城縣故城南史記曰髙帝先至平城史記音義曰在鴈門即此縣矣王莽之平順也魏天興二年遷都于此太和十六年破太華安昌諸殿造太極殿東西堂及朝堂夾建象魏乾元中疑漏立字陽端門東西二掖門雲龍神虎中華諸門皆飾以觀閣東堂東接太和殿殿之東階下有一碑太和中立石是洛陽八風谷之緇石也朱云自此起至蓋天也九百十三字諸本俱錯簡在淇水注中今從宋本改正殿之東北接紫宮寺南對承賢門門南即皇信堂堂之四周圖古聖忠臣烈士之容刋題其側是辯章即朱本作郎彭城張僧達樂安蔣少逰于堂南對白臺臺甚髙廣臺基四周列壁閣路自內而升國之圖籙秘籍悉積其下臺西即朱明閣直侍之官出入所由也其水夾御路南流逕蓬臺西魏神瑞三年又毁疑衍建白樓樓甚髙竦加觀榭于其上表裏飾以石粉□曜建素赭白綺分宋本作粉故世謂之白樓也後置大鼓于其上晨昏伐以千椎為城里諸門啟閉之候謂之戒晨鼓也又南逕皇舅寺西是太師黎昌憑晉國所造黎昌憑晉國當作昌黎馮晉國按後魏書馮熈字晉國文明太后兄也官定州刺史晉爵昌黎王有五層浮圖其神圖像皆合青石為之加以金銀火齊衆綵之上煒煒有精光又南逕永寧七級浮圖西當從朱本作其制甚妙工在寡雙又南遶出郊郭弱柳蔭街絲楊被浦公私引裂用周園挽宋本作圍繞長塘曲池所在布濩故不可得而論也一水南逕白登山西服䖍曰白登臺名也去平城七里如淳曰平城傍之髙城若丘陵矣今平城東十七里有臺即白登臺也臺南對罡阜即白登山也故漢書稱上遂至平城上白登者也為匈奴所圍處孫暢之述畫曰漢髙祖被圍七日陳平使能畫作美女送與冒頓閼氏恐冒頓勝漢其寵必衰說冒頓解圍於此矣其水又逕寧先宮東獻文帝之為太上皇也所居故宮矣宮之東次下有兩石柱是石虎鄴城東門石橋柱也按柱勒趙建武中造以其石作工妙徙之于此余為尚書祠部與宜都王穆罷同拜北郊親所逕見穆罷當作穆羆逕見當作經見按後魏書穆羆襲兄爵為宜都王尚新平長公主柱側悉鏤雲矩一作炬朱云當作雲烟上作蟠螭甚有形勢信為工巧去子丹碑側逺矣疑作則但子丹碑又不解上既不言而此云去此則逺不知何謂其水又南逕平城縣故城東司州代尹治皇都洛陽以為恒州水左有大道壇廟始光二年少室道士寇謙之所議建也兼諸岳廟碑亦多所署立其廟階五成四周欄檻上階之上以木為員基令干相枝梧以板切宋本作砌其上欄陛承阿上員制如明堂而專室四戶室內有神坐坐右列玉磬皇輿親降受籙靈壇號曰天師宣陽道式暫重當時壇之東北舊有靜輪宮魏神䴥四年造抑亦柏梁之流也臺髙廣超出雲間欲令上延霄客下絶囂浮太平真君十一年又毀之物不停固白登亦繼褫矣水右有三層浮圖真容鷲架悉結石也裝製麗質亦盡美善也東郭外太和中閹人宕昌公鉗耳處時按鉗耳雙姓處時名唐時有鉗耳知命為吾郡長興令見縣志立祗洹舍于東睪椽瓦梁棟臺壁櫺陛尊容聖像及牀座軒帳悉青石也圖制可觀所恨惟列壁合石疎而不密庭中有祗洹碑碑題大篆非佳耳然京邑帝里佛法豐盛神圖妙塔桀峙相望法輪東轉兹為上矣其水自北苑南出歴京城內河干兩湄太和十年累石結岸夾塘之上雜樹交蔭郭南結兩石橋橫水為梁又南逕籍田及藥圃西明堂東明堂上圓下方四周十二戶九堂而不為重隅也室外柱內綺井之下施機輪飾縹仰象天狀畫北通之宿鳥上下疑有脫文蓋天也朱云當云畫北辰列宿象蓋天也每月隨斗所建之辰轉應天道此之異古也加靈臺于其上下則引水為辟雍水側結石為塘事準古制是太和中之所經建也如渾水又南與武周川水㑹水出縣西南山下二源翼導俱發一山東北流合成一川北流逕武周縣故城西王莽之桓周也以上武周字俱當作州桓周亦當作州又東北右合黃山水西出黃阜下重疑作東北流聖山之水注焉水出西山東流注于黃水黃水又東注武周川又東歴故亭北右合火山西溪水水導源火山西北流山上有大井南北六十七步廣減尺許源深不見厎炎勢上升常若微雷發響以草㸑之則煙騰火發東方朔神異傳云南方有火山焉長四十里廣四五里其中皆生不燼之木晝夜火然得雨猛風不滅按神異經云得暴風不猛猛雨不滅火中有鼠重百斤毛長二尺餘細如絲色白時時出火神異經作出外以水逐而沃之則死取其毛績以為布謂之火浣布是山亦其類也但卉物則不能然其山以火從地中出故亦名榮當作熒臺矣朱本引郡國志云連渾府遙火山西有火井炎氣上升常若㣲電以草㸑之烟騰火發故名熒臺炳巽按後漢書郡國志中無所謂連渾府亦無所謂熒臺不知何據云然惟火井事見于蜀郡臨卭縣又似與此不合附録于後博物記曰有火井深二三丈在縣南百里以竹木投取火後人以火燭投井中火即滅絶不復然蜀都賦注曰火井欲出其火先以家火投之須㬰許隆隆如雷聲爛然通天光燿十里以竹筒盛之接其光而無炭也火井東五六尺又東有湯井廣輪與火井相狀勢熱又同以草內之則不然皆沾濡露結故俗以湯井為目井東有火井祠以時祀祭焉井北百餘步有東西谷廣十許步南岸下有風穴厥大容人其深不測而穴中肅肅常有㣲風雖三伏盛暑猶須襲裘寒吹凌人不可暫停而其山出雛烏形類雅烏純黒而姣好音與之同繢彩紺發觜若丹砂性馴良而易附丱童幼子捕而執之曰原本漏赤觜烏亦曰阿雛烏按爾雅純黒反哺謂之慈烏小而腹下白不反哺者謂之雅烏白頭爾雅疏作項而羣飛者謂之燕烏大而白頭者謂之蒼烏爾雅曰鸒斯卑居也孫爻當作炎曰卑居楚鳥犍為舍人以為壁屋朱云壁屋字誤當作卑居說文謂之雅雅楚烏莊子曰雅賈矣馬融亦曰賈烏者也又按瑞應圖有三足烏赤烏白烏之名而無記于此烏故書其異耳自恒山已北並有此矣其水又東北流注武周川水武周川水又東南流水側有石祇洹舍并諸窟室比丘尼所居也其水又東轉逕靈巖南鑿石開山因崖結構其宋本作真容巨壯法世所締山堂水殿烟寺相望林淵錦鏡綴目新眺川水又東南流出山魏土地記曰平城宮西三十里武周塞口者也自山口枝渠東出入苑溉諸園池苑囿宋本作有洛陽殿殿北有宮館一水自枝渠南流東南出火山水注之水發火山東溪東北流出山山有石炭火之熱間宋本作同樵炭也又東注武周川逕平城縣東南流注如渾水又南流逕班氏縣故城東王莽之班副也闞駰十三州志曰班氏縣在郡西南百里北俗謂之去留城也如渾水又東南流注于濕水濕水又東逕北平邑縣故城南趙獻侯十三年城平邑地理志曰屬代王莽所謂平湖按漢志當作胡也十三州志曰城在髙栁南八十里北俗謂之醜寅城濕水又東逕沙陵南魏金田之地也事同曹武鄴中定矣濕水東逕狋氏縣故城北漢志狋氏屬代郡孟康曰狋音權氏音精王莽更名之曰狋聚也十三州志曰縣有疑作在髙栁南百三十里俗謂之苦力干城矣濕水又東逕道人縣故城南地理志曰王莽之道仁也地理風俗記曰初築此城有仙人逰其地故因以為城名矣今城北有淵潭而不注故俗謂之為平湖也十三州志曰道人城在髙栁東北八十里所未詳也濕水又東逕陽原縣故城南地理志代郡之屬縣也北俗謂之北郍州城濕水又東水又東水又東三字疑衍陽水注之水出縣東北澤中北俗謂之太拔迴水水自源東南流注于濕水又東逕東安陽縣故城北趙惠文王三年封長子章為代安陽君此即章封邑王莽之競漢志作竟安也地理風俗記曰五原有西安陽故此加東也濕水東逕昌平縣今順天府昌平縣本漢軍都縣其故城在今縣治西北二十里温水注之水出南墳下三源俱導合而南流東北逕濕水濕水又東逕昌平縣故城北王莽之長昌也昔牽招為魏鮮卑校尉屯此濕水又東北逕桑乾縣故城西又屈逕其城北王莽更名之曰安徳也魏土地記曰代城北九十里有桑乾城城西渡桑乾水去城十里有溫湯療疾有騐經言出南非也蓋悞證矣魏任城王彰以建安二十三年伐烏丸入涿郡逐北遂至桑乾止於此也水又東流祁夷水注之周禮嘔夷之川鄭注云即祁夷水而酈注云滱水即嘔夷水出平舒縣東逕平舒縣之故城南澤中史記趙孝成王十九年以汾門予燕易平舒徐廣曰平舒在代王莽更名之曰平葆後漢世祖建武七年封陽武將軍馬成為侯國其水控引衆泉以成一川魏土地記曰代城西九十里有平舒城西南五里代水所出東北流言代水非也祁夷水又東北逕蘭亭南又東北逕石門闗北舊道出中山故闗也又東北流水側有故池按魏土地記曰代城西南三十里有代王魚池池西北有代王臺東去代城四十里祁夷水又東北得飛狐谷即廣野君所謂杜飛狐之口也蘇林據酈公之說言在上黨即實非也如淳言在代是矣晉建興中劉琨自代出飛狐口奔于安次即于此道也魏土地記曰代城四十里有飛狐門門兩門字宋本俱作闗水西北流逕南舍亭西又逕句璅亭西西北注祁夷水祁夷水又東北流逕代城西盧植言初築此城板幹一夜自移此故代西南五十里大澤中營城自䕶結葦為九門于是就以為治城圓匝而不方周四十七里開九門更名其故城曰東城搜神記云其城周圍三十五丈為九門故城處呼之以為東城趙滅代漢封孝文為代王梅福上事曰代谷者恒山在其南北塞在其北谷中之地上谷在東代郡在西是其地也王莽更之曰厭狄亭魏土地記曰城內有二泉一源流出城西門一源流出城北門二源皆北注代水祁夷水又東北熱水注之水出綾羅澤澤際有熱水亭其水東北流注祁夷水又東北谷水注之出昌平縣故城南又東北入祁夷祁夷右會逆水水導源將城東西北流逕將城北在代城東北一十五里疑即東代矣而尚傳將城之名盧植曰此城方就而板幹自移應劭曰城徙西南去故代五十里故名代曰東城或傳書倒錯情用疑焉而無以辨之逆水又西注于祁夷之水逆之為名以西流故也祁夷水東北逕青牛淵水自淵東注之耆諺云有潛龍出于兹浦形類青牛焉故淵潭受名矣潭深不測而水周多蓮藕生焉祁夷水又北逕一故城西西去代城五十里又疑是代之東城而非所詳也又逕昌平郡東魏太和中置西南去故城六十里又北連水入焉水出雊瞀縣東西北流逕雊瞀縣故城南又西逕廣昌城南魏土地記曰代南二百里有廣昌城南通大嶺即此非也十三州記曰平舒城東九十里有廣平城疑是城也尋其名狀忖理為非又西逕王莽城南又西到刺山水注之水出到刺山西山甚層峻未有升其巔者魏土地記曰代城東五十里有到刺山山上有佳大黃也其水北流逕一故城東城北有石人故世謂之石人城西北注蓮水又北逕當城縣故城西髙祖十二年周勃定代斬陳狶于當城即此處也應劭曰當桓都山作城故曰當城也又逕故代東而西北流注祁夷水祁夷水西有隨山山上有神廟謂之女郎祠方俗所祠也祁夷水又北逕桑乾故城東而北流注于濕水地理志曰祁夷水出平舒縣北至桑乾入濕是也濕水又東北逕石山水口水出南山北流逕空侯城東魏土地記曰代城東北九十里有空侯城也其水又東北流注濕水濕水又東逕潘城縣北當作潘縣城北東合協陽闗水水出協溪魏土地記曰下洛城西南九十里有協陽闗闗道西通代郡其水東北流歴筓頭山闞駰曰筓頭山在潘城南即是山也又北逕潘縣故城左㑹潘泉故瀆瀆舊上承潘泉于潘城中或云舜所都也魏土地記曰下洛城西南四十里有潘城城西北三里有歴山山上有虞舜廟十三州記曰廣平城東北一百一十里有潘縣地理志曰王莽更名樹武其泉從廣十數步東出城注協陽闗水雨盛則通注𤾉旱則不流惟洴泉而已闗水又東北流注于濕水又東逕雍洛城南魏土地記曰下洛城西二十里有雍洛城桑乾水在城南東流者也濕水又東逕下洛縣故城南王莽之下忠也魏燕州廣甯縣廣甯郡治魏土地記曰去平城五十里城南二百步有堯廟濕水又東逕髙邑亭北又東逕三臺北濕水又東逕無鄉城北地理風俗記曰燕語呼亡為無今改宜鄉也濕水又東溫泉水注之水上承溫泉于橋山下魏土地記曰下洛城東南四十里有橋山下有溫泉泉上有祭堂雕簷華宇被于浦上石池吐泉湯湯其下炎涼代序是水灼焉無改能治百疾是使赴者若流池水北流入于濕水濕水又東左得于延水口水出塞外柔𤣥鎮西長川城南小山山海經曰梁渠之山無草木多金玉循水出焉按山海經作脩水出焉今云循古人通用東南流逕且如縣故城南應劭曰當城西北四十里有且如城故縣也代稱不拘名號變改校其城郭相去逺矣地理志曰東部都尉治于延水出縣北塞外即循水也循水又東南逕馬城縣故城北地理志曰東部都尉治十三州志曰馬城在髙柳東二百四十里俗謂是水為河頭河頭出戎方土俗變名耳又東逕零丁城南右合延鄉水水出縣西山東逕延陵縣故城北地理風俗記曰當城西北有延陵鄉故縣也俗指謂之琦城川又東逕羅亭又東逕馬城南又東注脩水又東南于宋本作流大甯郡北右注鴈門水山海經曰鴈門之水出于鴈門之山鴈出其間在髙柳北髙柳在代中其山重巒疊巘霞舉雲髙連山隠隠東出遼塞其水東南流逕髙柳縣故城北舊代郡治秦始皇二十三年虜趙王遷以國為郡王莽之所謂厭狄也建武十九年世祖封代相堪為侯國昔牽招斬韓忠于此處事見魏志城在平城東南六七十里于伐當作代為西北也鴈門水又東南流屈逕一故城背山面澤北俗謂之叱嶮城鴈門水又東南流屈而東北積而為潭其陂斜長而不方東北可二十餘里廣一十五里蒹葭叢生焉敦水注之其水導源西北少咸之山南麓東流逕參合縣故城南地理風俗記曰道人城北五十里有㕘合鄉故縣也敦水又東●水注之出東阜下西北流逕故城北俗謂之和堆城又北合敦水亂流東北注鴈門水故山海經曰少咸之山敦水出焉東流注于鴈門之水郭景純曰水出鴈門山謂斯水也鴈門水又東北入陽門山謂之羊門水與神泉水出葦壁北水有靈焉及其密雲不雨陽旱愆期多禱請焉水有二流世謂之比連泉一水東北逕一故城東世謂之石虎城而東北流注陽門水又東逕三㑹亭北又東逕西伺道城北又東託台谷水注之水上承神泉於葦壁北東逕陽門山南託台谷謂之託台水汲引泉溪澤上下疑有訛字衍文澤濤東注行者間一十餘渡東逕三會城南又東逕託台亭北又東北逕馬頭亭北東北注鴈門水鴈門水又東逕大甯郡北魏太和中置有脩水注之即山海經所謂脩水東流注于鴈門水也地理志有于延水而無鴈門脩水之名山海經有鴈門之目而無說于延河自下亦通謂之于延水矣水側有桑林故時人亦謂是水為藂桑河也斯乃北土寡桑至此見之因以名焉于延水又東逕罡成南按史記蔡澤燕人也謝病歸相秦號罡成君疑即澤所邑也世名武罡城漏于字延水又東左與寧川水合水出西北東南流逕小寧縣故城西東南流注于延水又東逕小甯縣故城南地理志寧縣也西部都尉治王莽之博康也魏土地記曰大甯城西二十里有小甯城昔邑人班丘仲居水側賣藥于甯百餘年人以為夀後地動宅壞仲與里中數十家皆死民人取仲尸棄于延水中收其藥賣之仲被裘從而詰之北疑作此人大怖叩頭求哀仲曰不恨汝故使人知我耳去矣後為大當作夫餘王驛使來甯北方人謂之謫仙也于延水又東黑城川水注之水有三源出黑土城西北竒源合注總為一川東南逕黑土城西又東南流逕大甯縣西而南入延河延河又東逕大甯縣故城南地理志云廣甯漢志作廣寧也王莽曰廣康矣魏土地記曰下洛西北百三十里有大甯城于延水又東南逕茹縣故城北王莽之穀武也世謂之如口城魏土地記曰城在鳴雞山西十里南通大道西達寧川于延水又東南逕鳴雞山西魏土地記曰下洛城東北三十里有延河東流北有鳴雞山史記曰趙襄子殺代王于夏屋而并其土襄子迎其姊于代其姊代之夫人也至此曰代已亡矣吾將何歸乎遂磨筓于山而自殺代人憐之為立祠焉因名其為磨筓山史記趙世家襄子殺代王于夏屋遂興兵平代地其姊前為代王夫人聞之泣而呼天摩筓自殺代人憐之所死地名之為磨筓之山安磨筓山在今直隸保 州西北二十里每夜有野雞羣鳴于祠屋上故亦謂之為鳴雞山魏土地記云代城東南二十五里有馬頭山其側有鍾乳穴趙襄子既害代王迎姊姊代夫人夫人曰以弟慢夫非仁也以夫怨弟非義也磨筓自刺而死使者自殺民憐之為立神屋于山側因名之為磨筓山未詳孰是于延水又南逕且居縣故城南王莽之久居也其水東南流注于濕水地理志曰于延水東至廣寧入治非矣按漢志代郡且如縣下于延水出塞外東至寧入沽師古曰沽音姑今云入治誤廣字亦屬衍文
6 	又東過涿鹿縣北今為保安州
7 	涿水出涿鹿山在州城西南九十里涿水出焉世謂之張公泉東北流逕涿鹿縣故城南王莽所謂褫陸也黃帝與蚩尢戰于涿鹿之野留其民于涿鹿之河即于是處原本漏也其水又東北與坂泉合其水導源縣之東泉魏土地記曰下洛城東南六十里有涿鹿城城東一里有坂泉泉上有黃帝祠晉太康地理記曰坂泉亦地名也泉水東北流與蚩尤泉會水出蚩尤城城無東一作南面魏土地記稱涿鹿城東南六里有蚩尤城泉水淵而不流霖雨併則流注坂泉亂流東北入涿水涿水又東逕平原郡南魏徙平原之民置此故立僑郡以統流離涿水又東北逕祚亭北而東北入濕水亦云涿水枝分入匈奴者謂之涿耶水地理潛顯難以究昭非所知也濕水又東南左會清夷水亦謂之滄河也水出長亭南西逕北城村故城北又西北平鄉川水注之水出平鄉亭西西北流注清夷水清夷水又西北逕陰莫亭在居庸縣南十里清夷水又西㑹牧牛山魏土地記曰沮陽城東八十里有牧牛山下有九十九泉即滄河之上源也山在縣東北三十里山上有道武皇帝廟耆舊云山下亦有百泉競發有一神牛駮身自山而降下飲泉竭故山得其名今山下導九十九泉積以成川西南流國宋本作谷水與浮圖溝水注之出夷輿縣故城西南王莽以為朔調亭也其水俱西南流注于滄水又西南右合地裂溝古老云晉世地裂分此界間成溝壑有小水俗謂之分界水南流入滄河又西逕居庸縣故城南魏上谷郡治昔劉虞攻公孫瓚不尅北保此城為瓚所擒有粟水入焉水出縣下城西枕水又屈逕其縣南南注滄河又西與右陽溝水合水出縣東北西南流逕居庸縣城北西逕大翮小翮山南髙巒截雲層陵斷霧雙阜共秀競舉羣峯之上郡人王次仲少有異志年及弱冠變蒼頡舊文為今隸書秦始皇時官務煩多以次仲所易文簡便于事要奇而召之三徵而輒不至次仲履真懷道窮數術之美始皇怒其不恭令檻車送之次仲首發于道化為大烏出在車外翻飛而去落二翮于斯山故其峯巒有大翮小翮之名矣魏土地記曰沮陽城東北六十里有大翮小翮山山上神名大翮神山屋東有溫湯水口其山在縣西北二十里峯舉四十里上廟則次仲廟也右出溫湯療治萬病泉所發之麓俗謂之土亭山此水炎熱倍甚諸湯下足便爛人體療疾者要須別引消息用之耳不得言朱本引謝兆申云不得言三字似衍引孫汝澄云不得言者謂不得聲言其熱耳言之則更灼熱矣此亦臆說終當闕疑為是次翮山東此句疑有訛誤其水東南流左㑹陽溝水亂流南注滄河滄河又左得清夷水口魏土地記曰牧牛泉西流與清夷水合者也自下二水互受通稱矣清夷水又西靈亭城水注之水出馬蘭西澤衆泉㵼流宋本作溜歸于澤澤水所鍾以成溝瀆瀆水又左與馬蘭溪水㑹水導馬蘭城城北負山勢因阿仍溪民居所給惟仗此水水南流出城東南入澤水澤水又南逕靈亭北又屈逕靈亭東落次仲烏翮于此故是亭有靈亭之稱矣其水又南流注于清水清水兩清水並當作清夷水又西得泉溝水會水導源川南平地北注清夷水清夷水又西南得桓公泉蓋齊桓公霸世北伐山戎過孤竹西征束馬縣車上卑耳之西極故水受斯名也管子封禪篇桓公曰寡人北伐山戎過孤竹西伐大夏涉流沙束馬懸車上卑耳之山水源出沮陽縣東而西北流入清夷水清夷水又西逕沮陽縣故城北秦始皇上谷郡治此王莽改郡曰朔調縣曰沮陰闞駰曰涿鹿東北至疑漏上字谷城六十里魏土地記曰城北有清夷水西流也其水又屈逕其城西南流注于溫水濕水南至馬陘山謂之落馬河
8 	又東南出山
9 	濕水又南入山瀑布飛梁縣河注壑漰湍十許丈謂之落馬洪抑亦孟門之流也濕水自南出山謂之清泉河俗亦謂之曰干水非也濕水又東南逕良鄉縣之北界歴梁山南髙梁水出焉
10 	過廣陽薊縣北廣陽今京師薊縣今宛大二縣濕水又東逕廣陽縣故城北謝承漢書曰世祖與銚期出薊至廣陽欲南行即此城也謂之小廣陽濕水又東北逕薊縣故城南魏氏土地記曰薊城南七里有清泉河而不逕其北盖經誤證矣昔周武王封堯後于薊今城內西北隅有薊丘在今舊薊縣城西北即古薊門也因丘以名邑也猶魯之曲阜齊之營丘矣武王封召公之故國也秦始皇二十三年滅燕以為廣陽郡漢髙帝以封盧綰為燕王更燕國城有萬歳宮光明殿王莽改曰廣公縣曰代成東掖門下舊慕容雋立銅馬象處昔慕容廆有駿馬赭白有奇相逸力至雋光夀元年四十九矣而駿逸不虧雋奇之比鮑氏驄命鑄銅以圖其像親為銘讚鐫頌其傍像成而馬死矣大城東門內道左有魏征南將軍建成鄉景侯劉靖碑征南當作征北靖薨于鎮北將軍假節督河北諸軍事嘉平六年薨追贈征北將軍晉司隸校尉王密表功加于民宜在祀典以元嘉四年九月二十日刋石建碑元嘉疑作元康蓋晉無元嘉也後十四卷鮑丘水注已作征北元康則此之誤明矣揚于後葉矣濕水又東與洗馬溝水合水上承薊水西注大湖在今順天府西南二十五里湖有二源水俱出縣西北平地道泉流結西湖在府西北玉泉山下泉水瀦而為湖湖東西二里南北三里蓋燕之舊池也淥水澄澹川庭望逺亦為逰矚之勝所也湖水東流為洗馬溝側城南東門注昔銚期啟㦸處也啟㦸傳作奮㦸按後漢書銚期傳云期從光武徇薊時薊中起兵應王郎之檄光武趣駕出百姓聚觀滿道不得行期騎馬奮㦸瞋目大呼衆皆披靡乃得去其水又東入濕水濕水又東逕燕王陵南陵有伏道西北出薊城中景明中造浮圖建利當作刹窮泉掘得此道王府所禁莫有尋者通城西北大陵而是二基趾盤固猶自髙壯竟不知何王陵濕水又東南髙梁之水注焉水出薊城西北平地泉東注逕燕王陵北又東逕薊城北又東南流魏氏土地記曰薊東一十里有髙梁之水者其水又東南入濕水也
11 	又東至漁陽雍奴縣西今為順天府武清縣入笥溝漢光武建武二年封潁川太守寇恂為雍奴侯魏遣張郃樂進圍雍奴即此城矣笥溝水之别名也魏氏土地記曰清泉河上承桑乾河東流與潞河合濕水東入漁陽所在枝分故俗諺云髙梁無上源清泉無下尾盖以髙梁㣲涓淺薄裁足津通憑藉涓流方成川甽清泉至潞所在分流更為㣲津散漫難尋故也
12 	水經注集釋訂訛卷十三
17.卷十四
1 	欽定四庫全書
2 	水經注集釋訂訛卷十四歸安沈炳巽撰
3 	濕餘水　　沽水　　鮑丘水濡水　　　遼水　　小遼水□水當作浿水後經注皆訛
4 	濕餘水出上谷居庸闗東明一統志濕餘河在今順天府昌平縣東南六十里源出渾原山南又折而東入潞河居庸闗在京師北一百二十里兩山夾峙一水旁流關跨南北四十里懸崖峭壁最為險要
5 	闗在沮陽城東南六十里居庸界故闗名矣使者入上谷耿況迎之于居庸闗即是闗也朱箋袁宏漢紀更始初立遣使者徇諸國曰先降者復爵位上谷太守耿況出迎使者上印綬其水導源闗山南流歴故闗下溪之東㟁有石室三層其戶牖扇扉悉石也蓋古闗之候臺矣南則絶谷累石為闗址崇墉峻壁非輕功可舉山岫層深側道褊峽林鄣蘧嶮朱云當作邃險呉本改作據險非是路才容軌曉禽暮獸寒鳴相和羇官逰子聆之者莫不傷思矣其水歴山南逕軍都縣界又謂之軍都闗續漢書曰尚書盧植隠上谷軍都山也其水南流出闗謂之下口水流潛伏十許里是也又東流過軍都縣南今為順天府昌平縣其故城在縣東南又東流過薊縣北
6 	濕餘水故瀆東逕軍都縣故城南又東重源潛發積而為潭謂之濕餘潭又東流易荊水注之其水導源西北逕千蓼泉亦曰丁蓼水東南流逕郁山西謂之易荊水公孫瓚之敗於鮑丘也後漢書注曰鮑丘水名走保易荊疑即此水也朱箋按後漢書公孫瓚傳袁紹將麯義合兵十萬共攻瓚破瓚于鮑邱瓚遂退保易京開置屯田稍得自支又按續漢志云瓚所居易京故城在今幽州歸義縣南十八里魏志瓚傳亦云瓚軍數敗乃走還易京此云易荆正同但字異耳今雄縣有易京城南臨易水當即此也易荊水又東左合虎眼泉水出平川東南流入易荊水又東南與孤山之水合水發川左道源孤山東南流入易荊水謂之塔界水又東逕薊城又東逕平昌縣故城南在今昌平縣治西北二十里又謂之昌平水魏氏土地記曰薊城東北一百四十里有昌平城城西有昌平河又東流注濕餘水濕餘水又東南流左合芹城水朱云宋本作芹城水注之芹城在昌平縣界水出北山南逕芹城水水字疑當作南北等字東南流注濕餘水濕餘水又東南流逕安樂故城西在今密雲縣東北五十里更始使謁者韓鴻北徇承制拜呉漢為安樂令即此城也
7 	又北屈東南至狐奴縣西入于沽河狐奴城在今順天府順義縣狐奴山昔彭寵使狐奴令王梁南助光武起兵自是縣矣濕餘水于縣西南東入沽河故地理志曰濕餘水自軍都縣東至潞南入沽是也
8 	沽河從塞外來沽河一名西潞水一名東潞水沽水出禦夷鎮西北九十里丹花嶺下東南流大谷水注之水發鎮北大谷溪西南流逕獨石北界石孤生不因河而自峙又南九泉水注之水導北川左右翼注入川共成一水故有九源之稱其水南流至獨石注大谷水大谷水又南逕獨石西又南逕禦夷鎮城西魏太和中置以捍北狄也又東南尖谷水注之水源出鎮東北尖溪西南流逕鎮城東西南流注大谷水亂流南注沽水又南出峽岸有二城世謂之獨固門以其藉嶮憑固易為依据兼壁昇聳疎通若門故得是名也沽水又南左合乾溪水引北川西南逕一故亭東又西南注沽水沽水又西南逕赤城東地志云赤城乃古蚩尤所居之處今在直隸萬全衛趙建武年并州刺史王霸為燕所敗退保此城查十六國春秋及晉書載記俱無并州刺史王霸并無為燕所敗退保赤城之事豈二書失載城在山阜之上下抗深隍溪水之名藉以變稱故河有赤地疑當作城之號矣沽水又東南與鵲谷水合有二源南即陽樂水也出且居縣漢志且居縣有樂陽水今云陽樂恐誤地理志曰水出縣東北漢志作水出縣東南入海流疑漏逕字大融山小融山明一統志作大雄小雄在雄縣西北歴女祁縣故城南地理志曰東部都尉治王莽之祁縣也世謂之橫水又謂之陽曲河又東南逕一故亭又東左與舊鹵水合水之疑衍出西北山東南流逕舊鹵城北城在居庸縣西北二百里故名云候鹵太和中更名禦夷鎮又東南流注陽樂水陽樂水又東南逕傍狼山南傍字疑衍按明一統志昌平縣西北四十里有狼山疑即此也山石一作白色特上亭亭孤立超出羣山之表又東南逕溫泉東泉在山曲之中又逕赤城西屈逕其城南東南入赤城河河水又東南右合髙峯水水出髙峯戍東南城在山上其水西南流又屈而東南入沽水沽水又西南流出山逕漁陽縣故城西在今密雲縣西南而南合七度水水出北山黃頒谷故亦謂之黃頒水東南流注于沽水沽水又南漁水注之水出縣東南平地泉流西逕漁陽縣故城南考諸地說則無聞所識釋上下疑有脫文訛字考地尋川則有應氏亦疑有訛脫自今城在斯水之陽有符文說漁陽之名當屬此秦發閭左戍漁陽即是城也漁水又西南入沽水又南與螺山之水合水出漁陽城南小山魏氏土地記曰城南五里有螺山其水西南入沽水沽水又南逕安樂縣故城東晉書地道記曰晉封劉禪為公國俗謂之西潞水也
9 	南過漁陽狐奴縣北西南與濕餘水合為沽河沽水西南流逕狐奴山西又南逕狐奴縣故城西漁陽太守張堪于縣開稻田敎民植種百姓得以殷富童謡歌曰桑無附枝麥秀兩岐張君為政樂不可支視事八年匈奴不敢犯塞沽水又南陽重溝水注之出狐奴山南轉逕狐奴城西王莽之所謂舉符也側城南注右會沽水沽水又南濕餘水注之沽水又南左會鮑丘水世所謂東潞也沽水又南逕潞縣為有潞名潞河也魏氏土地記曰城西三十里有潞河也又東南至雍奴縣西笥溝
10 	濕水入焉俗謂之合口也又東鮑丘水于縣西北而東出焉明一統志鮑丘河源自禦夷鎮北塞南流逕九莊嶺五百餘里逕密雲城又南合道人溪水至通州未莊村合沽水經三河縣界入泃河
11 	又東至南泉州縣與清河合東入于海清河者𣲖河尾也
12 	沽河又東南逕泉州縣故城東王莽之泉調也沽水又東南合清河也今無水清湛漳洹ctext:7272易淶濡沽虖池同歸于海故經曰𣲖河尾也
13 	鮑丘水從塞外來南過漁陽縣東鮑丘水出禦夷北塞中南流逕九莊嶺東俗謂之大榆河又南逕鎮東南九十里西此句有訛脫密雲戍西又南左合道人溪水在密雲縣東北石盤峪源發龍門流逕縣界入潮河水北川南流逕孔山西又歴密雲戍東左合孟廣𡶭水水出𡶭下𡶭甚嶒峻峨峨冠衆山之表其水西逕孔山南上有洞穴開明故土俗以孔山流稱𡶭水又西南至密雲戍東西注道人水亂流西南逕密雲戍城南右會大榆河有東密雲故是城言西矣大榆河又東南流白楊泉水注之北發白楊溪望雖二字疑衍右注大榆河又東南龍蒭溪水自決注之大榆河又東南逕安州舊漁陽郡之滑鹽縣南左合縣之北溪水水出縣北廣長塹南太和中掘此以防北狄其水南流逕滑鹽縣故城東王莽更名匡徳也漢明帝改曰鹽田右承治治疑作沽水世謂之斛鹽城西北去禦夷鎮二百里南注鮑丘水又南逕虎縣故城東王莽更之曰敦徳也漢志漁陽郡厗奚縣莽曰敦徳別無所謂虎縣者孟康曰厗音題或作蹏當是蹏奚訛作虎縣耳鮑丘水又西南逕獷平縣故城東王莽之所謂平獷也又南合三城水水出四里山西逕平獷城謂之三城水又逕香陘山上悉生槀本香世故名焉又西逕石窟南窟內寛廣行者依焉窟內有水淵而不流栖薄者取給焉又西北逕伏凌山南與石門水合水出伏凌山山髙峻巖鄣寒深陰崖積雪凝氷夏結事同離騷峨峨之詠故世人因以名山也水西南流注之是水有桑谷之名蓋沿出桑溪故也又西南逕獷平城東南而右注鮑丘水鮑丘水東南逕漁陽郡治也秦始皇二十二年置王莽更名通路縣曰得得下漏漁字鮑丘水又西南流公孫瓚既害劉虞烏丸思劉氏之徳迎其子和合衆十萬破瓚于是水之上斬首一萬後漢書公孫瓚傳瓚既破禽劉虞盡有幽州之地虞從事漁陽鮮于輔等合率州兵欲共報瓚烏桓峭王感虞恩徳率種人及鮮卑七千餘騎與輔南迎虞子和與袁紹將麴義合兵十萬共攻瓚破瓚于鮑丘斬首二萬餘級鮑丘水又西南歴狐奴城東又西南流注之于沽河亂流而南
14 	又南過潞縣西今為直隸通州
15 	鮑丘水入潞通得鮑丘之稱矣髙梁水注之首受濕水于戾陵堰水北有梁山山有燕刺王旦之陵故以戾陵名堰水自堰枝分東逕梁山南又東北逕劉靖碑北其去朱云宋本作其詞云魏使持節都督河北道道字疑衍分天下為諸道始于唐魏時無所謂道也諸軍事征北將軍建城鄉侯沛國劉靖字文恭魏志劉馥傳馥子靖修廣戾渠陵大堨水溉灌薊南北三更種稻邉民利之登梁山以觀源流相□何云□字是八分體或漏原字又云疑作相隰水以度形𫝑以度形勢嘉武安之通渠美秦民之殷富乃使帳下督丁鴻軍士千人以嘉平二年立堨朱箋洛陽記云千金堨舊堰穀水積石為堰也于水道髙梁河造戻陵堨開車箱渠其堨表云髙梁河水者出自并州黃河之別源時長岸峻固直截中流積石籠以為主堨髙一丈東西長三十丈南北廣七十餘步依北岸立水門門廣四丈立水朱云水下漏堨長二字十丈山川宋本作水暴戾則乗堨東下平流守常則自門北入灌田歳二千頃凡所封地百餘萬畝至景元三年辛酉按景元是曹魏陳留王奐年號但奐係庚辰元三年當是壬午今云辛酉誤詔書以民食轉廣陸廢不贍遣謁者樊晨更制水門限田千頃刻地四千三百一十六頃出給郡縣改定田五千九百三十頃水流乗車箱渠自薊西北逕昌平東盡漁陽潞縣凡所潤舍宋本作合四五百里所灌田萬有餘頃髙下孔濟原隰厎平疏之斯溉決之斯散導渠口以為濤門灑淲池以為甘澤施加于當時敷被于後世晉元康四年君少子驍騎將軍平鄉侯𢎞受命使持節監幽州諸軍事領䕶烏丸校尉寧朔將軍堨立積三十六載至五年夏六月洪水暴出毀損四分之三乗疑誤北岸七十餘丈上渠車箱疑當作車箱渠所在漫溢追惟前立堨之勲親臨山川指授規畧命司馬闗內侯逢惲內外將士二千人起長岸立石渠修立堨治水門門廣四丈立水疑漏堨字五尺興復載利通塞之宜準遵舊制凡用功四萬有餘焉諸部王侯不召而自至繈負而疑漏趨字事者蓋數千人詩載經始勿亟易稱民忘其勞斯之謂乎于是二府文武之士感秦國思鄭渠之績魏人置豹祀之義乃遐慕仁政追述成功元康五年十月十一日刋石立表以紀勲烈并記堨制度永為後式焉事見其碑辭又東南流薊縣北又東至潞縣注于鮑丘之水又南逕潞縣故城西王莽之通潞亭也漢光武遣呉漢耿弇等破銅馬五幡于潞東謂是縣也屈而東南流逕潞城南世祖拜彭寵為漁陽太守治此寵叛光武遣游擊將軍鄧隆伐之軍于是水之南光武策其必敗果為寵所破遺壁故壘存焉鮑丘水又東南入夏澤澤南紆曲渚一十餘里北佩謙澤𦕈望無限也謙澤當作諫澤無限當作無垠
16 	又南至雍奴縣北屈東入于海鮑丘水自雍奴縣故城西北舊分笥溝水東出合笥溝斷衆川東注混同一瀆東逕其縣北又東與泃河合明一統志泃河自平谷縣界經三河縣北至寶坁縣境水出右北平無終縣今為順天府玉田縣西山白楊谷西北流逕平谷縣今屬順天府屈西南流獨樂水入焉水出北抱犢固南逕平谷縣故城東後漢建武元年光武遣十二將追大槍五幡及平谷大破之于是縣也朱箋引袁宏漢紀曰光武遣呉漢率耿弇陳俊馬武等十二將軍追戰于潞東及平谷大破之其水南流入于泃泃水又東左合盤山水水出山上其山峻嶮人迹罕交去山三十里許望山上水可髙二十餘里素湍皓然頽波歴溪沿流而下自西北轉注于泃水泃水又東南逕平谷原本漏縣故城平谷故城在今遼州北東南與洳河㑹明一統志洳河源自密雲縣石餓山經三河縣東南平谷故城入泃河水出北山山在蹏奚縣故城東南東南流逕博陸故城北又屈逕其城東世謂之平陸城非也漢武帝封璽書封大司馬霍光為侯國漢書外戚恩澤侯表霍光于昭帝始元二年封今云武帝從光傳也文穎曰博大陸平取其嘉名而無其縣食邑北海河東薛按史表注無薛字瓚曰按漁陽有博陸城謂此也今在居山之陽處平陸之上匝帶川流面據四水文氏所謂無縣目宋本作有嘉美名也洳水又東南流逕平谷縣故城西而東南流注于渠疑衍泃河泃河又南逕紻城東而南合五百溝水水出七山别本作匕山北東逕平谷縣之紻城南東入于泃河泃河又東南逕臨河城北屈而歴其城東側城南出竹書紀年梁惠成王十六年齊師及燕戰于泃水齊師遁即是水也泃水又南入鮑丘水又東合泉州渠口故瀆上承宰池水于泉州縣故以泉州為名北逕泉州縣東又北逕雍奴縣東西去雍奴故城一百二十里自虖池北入其下歴水澤一百八十里入鮑丘河謂之泉州口陳夀魏志曰曹太祖以蹹當作蹋頓擾邊公將征之從泃口鑿渠逕雍奴泉州以通河海者也魏志遼西單于蹋頓尢強數入為害公將征之鑿渠自滹沱入𣲖水名平虜渠又從泃河口鑿入潞河名泉州渠以通海合疑作今無水鮑丘水又東庾水注之水出右北平徐無縣北塞中而南流歴徐無山在玉田縣東北二十里有田疇宅得黑牛谷水又得沙谷水並西出山東流注庾水昔田子泰避難居之衆至五千家魏志田疇子㤗右北平無終人也初為劉虞所辟及虞為公孫瓚所害遂率宗族他附從數百人掃地而盟曰君仇不報吾何可以立于世遂入徐無山中營深險平敞地而居躬耕以養父母百姓歸之數年間至五百餘家開山圖曰山出不炭當作灰之木生火之石案注云其木色黑似炭而無葉有石赤色如丹以一石相磨則火發以然無火可以終身宋本作以然無灰之木可以終身今則無之其水又逕徐無縣故城東王莽之北順亭魏氏土地記曰右北平城東北一百一十里有徐無城其水又西南與周盧溪水合水出徐無山東南流注庾水庾庾下當有水字又西南流灅水注之水出右北平後靡縣王莽之後靡也漢志右北平郡俊靡縣莽曰俊靡今云後靡誤東南流世謂之車軬水又東南流與溫泉水合水出北山溪即溫源也養疾者不能㵕與澡同其炎漂以其過灼故魏氏土地記曰徐無城東有溫湯即此也其水南流百步便伏流入于地下水盛則通注灅水又東南逕石門峽山之髙嶄絶壁立洞開俗謂之石門口漢中平四年漁陽張純反殺右北平太守劉政遼東太守陽終中平五年遣中郎將孟益率公孫瓚討純戰于石門大破之後漢書靈帝紀中平四年漁陽人張純與同郡張舉舉兵叛攻殺右北平太守劉政遼東太守陽終獲烏桓校尉公綦稠等舉自稱天子寇幽冀二州四年九月遣中郎將孟益率騎都尉公孫瓚討漁陽賊張純等十一月公孫瓚與張純戰于石門大破之灅水又東南流謂之北黃水又屈而為南黃水又西南逕無終山在今玉田縣西北三十里即帛仲理所合神丹處也又于是山作金五千斤以救百姓山有陽翁伯玉田在縣西北有陽公壇社即陽公之故居也搜神記曰雍伯雒陽人至性篤孝父母終沒葬之于無終山山髙八十里而上無水雍伯置飲焉有人就飲與石一斗令種之玉生其田北平徐氏有女雍伯求之要以白璧一雙媒者致命伯至玉田求得五雙徐氏妻之遂即嫁嫁疑作家焉陽氏譜敘言翁伯是周景王之孫食采陽樊春秋之末爰宅無終因陽樊而易氏焉愛仁宋本作人博施天祚玉田其碑文云居于縣北六十里翁同之山後路徙于西山之下陽公又遷焉而受玉田之賜情不好寶玉田自去今猶謂之為玉田陽干寶曰于種石處四角作大石柱各一丈中央一頃之地名曰玉田至今相傳云玉田之掲起于此矣而今不知所在同之譜敘自去文矣藍水注之水出北山東屈而南流逕無終縣故城東故城衍無終子國也春秋襄公十四年按左傳無終子云云是襄四年今云十四年誤無終子嘉父使孟樂如晉因魏絳納虎豹之皮請和諸戎是也故燕地矣秦始皇二十二年滅燕置右北平郡治此王莽之所謂北順也漢世李廣為郡出遇伏石謂虎也射之沒羽此處矣魏氏土地記曰右北平城西北百三十里有無終城日知録云水經注言右北平郡西北一百三十里有無終城非也考右北平郡前漢治平剛後漢治土垠酈氏所引魏土地記曰薊城東北三百里有右北平城此後漢所治之土垠而平剛則在盧龍塞外三四百里乃武帝時郡治李廣所守今之塞外其不在土垠明矣今酈氏以土垠之右北平為李廣射石似誤蓋太史公所述本無其地必欲指一卷之石以當之不已惑乎其水又南入灅水灅水又西南入于庾水地理志曰灅水出俊靡縣南至無終東入庾水庾水世亦謂之為柘水也南逕燕山上懸巖之側有石鼓去地百餘丈望若數百石囷有石梁貫之鼓之東南有石人援桴狀同擊勢耆舊言燕山石鼓鳴則土有兵庾水又南逕北平城西而南入鮑丘水謂之柘口鮑丘水又東逕右北平郡故城南魏氏土地記曰薊城東北三百里有右北平城鮑丘水又東巨梁水注之水出土垠縣北陳宮山西南流逕觀雞山在密雲縣東北一百八十里謂之觀雞水水東有觀雞寺寺內起大堂甚髙廣可容千僧下悉結石為之上加塗暨暨當作塈書梓材云若作室家既勤垣墉惟其塗塈茨基內疎通枝經脈散基側室外四出㸑火炎勢內流一堂盡温盖以此土寒嚴霜氣肅猛出家沙門率皆貧薄施主慮闕道業故崇斯構是以志道者多栖託焉其水又西南流又宋本作右合區落水出縣北山東南流入巨梁水巨梁水又西逕土垠縣故城西左會寒渡水水出縣東北西南流至縣右注梁河梁河又南澗于水注之水出東北山西南流逕土垠縣故城東在今永平府西南西南流入巨梁水又東南右合五里水水發北平城東北五里山故世以五里名溝一名田繼泉西流南屈逕北平城東東南流注巨梁河亂流入于鮑丘水巨梁自是水之南極虖池西至泉州雍奴東極於海謂之雍奴藪其澤野有九十九澱校流條右當作枝流條谷往往逕通非惟梁河鮑丘歸海者也
17 	濡水從塞外來東南過遼西令支縣北今為直隸永平府遷安縣濡水出禦夷鎮東南其水二源雙引夾山西北流出山合成一川又西北逕禦夷故城東鎮北百四十里北流在道何氏云道字疑則連泉水注之出故城東西北流逕故城南又西北逕淥水池南其水淵而不流其水又西屈而北流又東逕故城北連結兩池沼謂之連泉浦又東北注難河難河右則汗水入焉水出東塢南西北流逕沙野南北人名之曰沙鎮東北二百三十里西北入難河濡難聲相近狄俗語訛耳濡水又北逕沙野西又北逕箕安山東屈而東北流逕沙野北東北流逕林山北水北有池潭而不流濡水又東北流逕孤山南明一統志在山海衛南六里東北流呂泉水注之水出呂泉塢西東南流屈而東逕塢南東北流三泉水注之其源三泉鴈次合為一水鎮東北四百里東南注呂泉水呂泉水又東逕孤山北又東北逆流水注之水出東南導泉西流右屈而東北注木林山水㑹之水出山南東注逆水亂流東北注濡河濡河又東盤泉入焉水自西北東南流注濡河濡河又東南水流迴曲謂之曲河鎮東北三百里又東出峽入安州界東南流逕漁陽白檀縣故城地理志曰濡水出縣北蠻漢景帝詔李廣曰將軍其帥師東轅弭節白檀者也又東南流右與要水合明一統志要水源自闗外三川經密雲東北入潮河水出塞外三川並導謂之大要水也東南流逕要陽縣故城東本都尉治王莽更之曰要術矣要水又東南流逕白檀縣而東南流入于濡濡水又東而南索頭水注之水北流南逕廣陽僑郡西魏分右北平置今安州治又南流注于濡濡水又東南流武列水入焉其水三川𣲖合西源右為溪水亦曰西藏水東南流出溪與蟠泉水合泉發州東十五里東流九十里東注西藏水西藏水又西南流東藏水注之水出東溪一曰東藏水西南流出谷與中藏水合水導中溪南流出谷南注東藏水故目其川曰三藏川水曰三藏水東藏水又南又入西藏水亂流右會龍泉水水出東山下淵深不測其水西南流注于三藏水三藏水又西南流與龍芻水合而出于龍芻之溪東流入藏水又東南流逕列溪謂之武列水東南歴石□下在層巒之上有孤石雲舉臨崖危峻可髙百餘刃牧守所逕命選練之士彎弧矢無能屆其崇標者其水東合流入濡濡水又東南五渡水注之水北出安樂縣丁原山南流逕其縣故城西本三會城也其水南入五渡塘于其川流紆曲溯涉者頻濟故川塘取名矣又南流注于濡濡水又與髙石水合水東出安樂縣東山西流歴川衍三會城南西入五渡川下注濡水濡水又東南逕盧龍塞在今永平府塞道自無終縣東出渡濡水向林蘭陘東至清陘盧龍之嶮峻坂縈折故有九崢之名矣燕景昭元璽二年遣將軍步渾治盧龍其道其道誤別本作塞道焚山刋石令通方軌刻石嶺上以記事功按元璽乃前燕慕容儶偽號但十六國春秋及晉書載記俱無遣步渾治盧龍事景昭乃慕容儁偽諡其銘尚存而庾泉之注揚都賦黃本作庾泉固誤朱本改作杲亦誤當作庾闡蓋仲初闡字也按晉書文苑傳庾闡字仲初潁川鄢陵人好學九歳能屬文嘗作揚都賦為世所重據此則當作闡明矣注亦疑誤或當作著言盧龍山在平罡城北殊為孟浪逺失事實余按盧龍東越清涇至凡城二百許里自凡城東北出趣平罡故城可百八十里向黄龍則五百里故陳夀魏志田疇引軍出盧龍塞塹山堙谷五百餘里逕白檀歴平罡登白狼望柳城平罡在盧龍東北逺矣而仲初言在南非也濡水又東南逕盧龍故城盧龍縣今為永平府漢之肥如縣也東漢建安十二年魏武征蹋頓所築也濡水又南黃洛水注之水北出盧龍山南流入于濡濡水又東南水名水名誤宋本作洛水又合焉疑當作潤水合焉合焉水出盧龍塞西南流注濡水又合屈而注得去潤水又會敖水二水並自盧龍西注濡水又東南流逕令支縣故城東在今永平府盧龍縣東王莽之民亭也民亭誤漢志莽曰令氏亭秦始皇二十二年分燕置遼西郡令支縣焉當作隸焉魏氏土地記曰肥如城今在盧龍縣西十里有濡水南流注逕孤竹城西右合𤣥水也謂之小濡水非也水出肥如東北𤣥溪西南流逕其縣東東屈南轉西迴逕肥如縣故城南俗又謂肥如水非也故城肥子國應劭曰晉滅肥肥子奔燕燕封于此故曰肥如也漢髙帝六年封蔡寅為侯國西南流右㑹盧水水出縣東北沮溪南流謂之大沮水在今永平府城北有二渠一曰小沮水一曰大沮水下流相合入于灤河又南左合陽樂水水出東北陽樂縣地理風俗記曰陽樂故燕也遼西郡治秦始皇二十二年置魏氏土地記曰海陽城西南有陽樂城其水又西南入于沮水謂之陽口沮水又西南小沮水注之水發冷溪世謂之冷池又南得溫泉水口注之出東北溫溪自溪西南流入于小沮水小沮水又南流與大沮水合而為盧水也桑欽說盧子之書言晉既滅肥遷其族于盧水盧水有二渠號小沮大沮合而入于𤣥水盧水又南與溫水合水出肥如城北西流注于𤣥水地理志曰盧水又南入𤣥水𤣥水又西南逕孤竹城北西入濡水故地理志曰𤣥水東入濡蓋自東而注也地理志曰令支有孤竹故城孤竹國也史記曰孤竹君之二子伯夷叔齊讓國于此而餓死于首陽漢靈帝時遼西太守㢘翻夢人謂己曰余孤竹君之子伯夷之弟遼海漂吾棺椁聞君仁善願見藏覆明日視之水上有浮棺矣矣宋本作吏嗤笑者皆無疾而死于是改葬之晉書地道志曰遼西人見遼水有浮棺欲破之語曰我孤竹君也汝破我何為因為立祠焉祠在山上城在山側肥如縣南十二里水之㑹也
18 	又東南過海陽縣西南入于海濡水自孤竹城在今永平府城西一十五里東南逕主鄉北瓠溝水注之出城東南東流注濡水濡水又逕牧城南分為二水北水枝出世謂之小濡水也東逕樂安亭北東南入海濡水東南流逕樂安亭南東與新河故瀆合自雍奴縣承鮑丘水東出謂之鹽闗口魏太祖征蹋頓與泃口俱導也世謂新河矣陳夀魏志以通河海也魏志鑿渠事見前新河又東北絶庾水又東北出逕右北平絶泃渠之水又東北逕昌城縣故城北王莽之叔漢志作淑武武也新河又東為二水枝瀆東南入海新河自枝渠東出合封大水謂之交流合水出新平縣西南流逕新平按漢志遼西郡有新安平此云新平疑漏安字縣故城西地理志遼西之屬縣也又東南流龍鮮水注之水出縣西北世謂之馬頭山二源俱導南合一川東流注封大水地理志曰龍鮮水東入封大水者也亂流南會新河南入于海地理志曰封大水于海陽縣南入海新河又東出海陽縣與緩虛水㑹水出新平縣東北世謂之大籠山東南流逕令支城西西南流與新河合南流注于海地理志曰緩虛水與封大水皆南入海新河又東與素河㑹謂之白水口出令支縣之藍山南合新河又東南入海新河又東至九過口枝分南注海新河又東逕海陽縣故城南漢髙祖六年封揺毋餘為侯國魏土地記曰令支城南六十里在盧龍縣東南有海陽城者也新河又東與清水㑹水出海陽縣東南流逕海陽城東在今永平府城南三十里又南合新河又南流一十許里西入九過口注海新河東絶清水又東木究水出焉南入海新河又東左迤為孔陽孤淀名宋本無名字右絶新河南注海新河又東㑹于濡漏水字濡水又東南至絫縣碣石山文穎曰碣石在遼西絫縣王莽之選武也絫縣并屬臨渝王莽更臨渝為憑徳地理志曰大碣石山在右北平驪成縣西南今為永平府撫寧縣王莽更曰碣石也明一統志碣石山在昌黎縣西北二十里禹貢注云碣石在北平郡驪成縣西南河口之地今平州之南也酈道元言驪成縣枕海有石如甬道數十里當山頂有大石如柱韋昭以為碣石舊在河口海濱歴世既久為水所漸淪入海已去岸百餘里矣今碣石在平州東離海三十里逺望其山穹窿似冢有石突出山頂其形如柱疑即禹貢之碣石也漢武帝亦常登之以望巨海而勒其石于此今枕海有石如甬道數十里當山頂有大石如柱形往往而見立于巨海之中潮水大至至下疑有脫文及潮平波退不動不沒不知深淺世名之天橋柱也狀若人造要亦非人力所就韋昭亦指此以為碣石也三齊略記曰始皇于海中作石橋海神為之豎柱始皇求與相見神曰我形醜莫圖我形當與帝相見乃入海四十里見海神左右莫動手工人潛以腳畫其狀神怒曰帝負約速去始皇轉馬還前腳猶立後腳隨崩僅得登岸畫者溺死于海衆山之石皆傾注今猶岌岌東趣疑即是也濡水于此南入海而不逕海陽縣西也蓋經誤證耳又按管子齊桓公二十年征孤竹來至卑耳之谿十里□然止瞠然視援弓將射引而未發管子作未至卑耳之谿十里闟然止瞠然視援弓將射謂左右曰見前乎左右對曰不見公曰寡人見長尺而人物具焉左右袪衣走馬馬下當有疾字前豈有人若此乎管仲對曰臣聞登山之神有俞兒長尺人物具管子作登山之神有俞兒者長尺而人物具焉霸王之君興則登山之神見且走馬前走衍導也左袪衣示前有水水下脫今字右袪衣示從右方涉也至卑耳之溪有贊水者從左方涉其深及冠右方涉其深至膝已涉大濟桓公拜曰仲父之聖管子聖下有至若字此寡人之私管子作抵罪也久矣今自孤竹南出則巨海矣而滄海之中山望多矣然卑耳之川若贊溪者亦不知所在也昔在漢世海水波襄吞食地廣當同碣石苞淪洪波也
19 	大遼水出塞外衛白平山東南入塞過遼東襄平縣西原本西字訛作注今從朱本改正襄平縣今為盛京奉天府遼陽州
20 	遼水亦言出□石山自塞外東流直遼東之望平縣西在今盛京錦州府廣寧縣東北王莽之長說也屈而西南流逕襄平縣故城西秦始皇二十二年滅燕置遼東郡治此漢髙帝八年封紀通為侯國王莽之昌平也故平州治又東逕遼隧縣故城西今在奉天府海城縣西六十里王莽更名之曰順睦也公孫淵遣將軍畢衍拒司馬懿于遼隧即是處也遼水又南歴縣下有脫字有小遼水其流注之也
21 	又東南過房縣西
22 	地理志曰房故遼東之屬縣遼水又右㑹白狼水水出右北平白狼縣東南逕廣成縣北流西流西二字疑倒北屈逕廣成縣故城南王莽之平㓂也俗謂之廣都城又西北石城川水注之水出西南石城山東流逕石城縣故城南在今永平府灤州西九十里地理志曰右北平有石城縣北屈逕白鹿山西即白狼山也魏書國志曰遼西單于蹋頓尢強為袁氏所厚故袁尚歸之數入為害公出盧龍塹山堙谷五百餘里未至柳城二百里尚與蹋頓將數萬騎逆戰公登白狼山望柳城在今永平府西二十里卒與宼遇乗其不整縱兵擊之宼衆大崩魏志作奔斬蹋頓胡漢降者二十萬口英雄記曰曹操于是繫朱云當作擊馬鞍于馬上朱本作山作十片即于此也博物志曰魏武于馬上逢獅子使格之殺傷甚衆王乃統率常從健兒數百人擊之獅子哮呼奪越左右咸驚王忽見一物從林中出如狸超上王車軛上獅子將至此獸便跳上獅子頭上獅子即伏不敢起於是遂殺之得獅子而還未至洛陽四十里洛陽雞狗皆無鳴吠者也其水又東北入廣成縣東注白狼水白狼水北逕白狼縣城東王莽更名伏狄白狼水又東方城川水注之水發川西南山下流北屈逕一故城西世謂之雀目城東屈逕方城北東入白狼水白狼水又東北逕昌黎縣故城西地理志曰交黎也東部都尉治王莽之禽宼也應劭曰今昌黎也髙平川水注之水出西北平川東流逕倭城北蓋委也人從之盖委下六字有訛脫又東南逕乳樓城北蓋逕戎鄉邑兼夷稱之又東南注白狼水白狼水又東北自魯水注之導西北逺山東南注白狼水白狼水又東北逕龍山西燕慕容皝以柳城之北龍山之南福地也使陽裕築龍城改柳城為龍城縣十二年黑龍白龍見于龍山皝親觀龍去二百步祭以太牢二龍交首嬉翔解角而去皝恱大赦號新宮曰和龍宮立龍翔祠于山上白狼水又北逕黃龍城東十三州志曰遼東屬國都尉治昌黎道有黃龍亭者也魏營州刺史治魏氏土地記曰黃龍城西南有白狼河東北流附城東北下即是也又東北濫真水出西北塞外東南歴重山東南入白狼水白狼水又東北出東流為二水右水疑即渝水也地理志曰渝水首受白狼水西南廵山逕一故城以為河連城疑是臨渝縣之故城王莽曰憑徳者矣渝水南流東屈與一水㑹世名之曰□倫水盖戎方之變名耳疑即地理志所謂侯水北入渝者也十三州志曰侯水南入渝地理志言蓋自北而南也又西南流注于渝渝水又東南逕一故城東俗曰女羅城又南逕營丘城西營丘在齊而名之于遼燕之間者蓋燕齊遼迴僑分所在其水東南入海地理志曰渝水自塞南入海一水東北出塞為白狼水又東南流至房縣注于遼魏氏土地記曰白狼水下入遼也
23 	又東過安市縣西南入于海十三州志曰大遼水自塞西南至安市入于海又𤣥兔髙句麗縣有遼山小遼水所出西南至遼隧縣入于大遼水也
24 	縣故髙句麗相之國也漢武帝元封二年平右渠置𤣥兔郡于此王莽之下句麗水出遼山西南流逕遼陽縣與大梁水㑹水出北塞外西南流逕至遼水故地理志曰大梁水西南至遼陽入遼郡國志曰縣故屬遼東後入𤣥兔其水西南流故謂之為梁水也小遼水又西南逕襄平縣為淡淵晉永嘉三年涸小遼水又逕襄平縣入大梁水司馬宣王之平遼東也斬公孫淵于斯水之上者也
25 	浿水出樂浪鏤方縣東南過于臨浿縣東入于海樂浪郡今為遼東外徼朝鮮國界
26 	許慎云浿水出鏤方東入海一曰出浿水縣十三州志曰浿水縣在樂浪東北鏤方縣在郡東蓋出其縣而逕鏤方也昔燕人衛滿自浿水而至朝鮮朝鮮故箕子國也箕子教民以義田織信厚約以八法而下知禁遂成禮俗戰國時滿乃王之都王險城地方數十里至其孫右渠漢武帝元封二年遣樓船將軍楊僕左將軍荀彘討右渠破渠于浿水遂滅之史記朝鮮傳秦滅燕以朝鮮屬遼東外徼漢興以其逺難守復修遼東改塞以浿水為界燕王盧綰反入匈奴燕人衛滿亡命聚黨千餘人東走出塞居秦故空地上下鄣稍役屬真畨朝鮮蠻及故燕齊亡命者王之都玉險傳子至孫右渠所誘漢亡命人滋多元封二年漢使誘諭終不奉詔乃遣樓船將軍楊僕左將軍荀彘出遼東討右渠不能下其相參使人殺右渠來降遂定朝鮮為四郡若浿水東流無渡浿之理其地今髙句麗之國治余訪蕃使言城在浿水之陽其水西流逕故樂浪朝鮮縣即樂浪郡治漢武帝置而西北流故地理志曰浿水西至增池縣入海又漢興以朝鮮為逺循遼東故塞至浿水為界考之今古于事差謬蓋經悞證也
27 	水經注集釋訂訛卷十四
18.卷十五
1 	欽定四庫全書
2 	水經注集釋訂訛卷十五歸安沈炳巽撰
3 	洛水　　伊水　　瀍水　　澗水洛水出京兆上洛縣讙舉山
4 	地理志曰洛出冢嶺山山海經曰出上洛西山又曰讙舉之山洛水出焉東與丹水合水出西北竹山東南流注于洛胡云此别是析入鈞者也　丹水非出冢嶺山東至明一統志丹水出商縣竹山東流入河南界
5 	洛水又東戶水注之戶當作尸注同山海經尸水出尸山南流注于洛水水北出戶山南流入洛
6 	洛水又東得乳水
7 	水北出良餘山南南注于洛山海經良餘之山乳水出于其陽而東南流注于洛
8 	洛水又東㑹于龍餘之水水出蟲蟲當作蠱山海經蠱尾之山龍餘之水出焉而東南流注于洛尾之山東流入洛水又東至陽虛山合宋本合下有于字𤣥扈之水是也又曰自鹿蹄之山以至𤣥扈之山𤣥扈山在今西安府洛南縣西北一百里洛水經縣北七里凡九山𤣥扈亦山名也而通與讙舉為九山之次焉故山海經曰此二山者洛間也是知𤣥扈之水出于𤣥扈之山蓋山水兼受其目矣其水逕于陽虛之下山海經曰陽虛之山臨于𤣥扈之水是為洛汭也河圖玉板曰倉頡為帝為帝宋本作隨帝蓋隨黄帝南巡狩也南巡登陽虛之山臨于𤣥扈洛汭之水靈龜負書丹甲青文以授之即于此水也又東歴清池山傍東合武里水水南出武里山東北流注于洛
9 	洛水又東門水出焉錐指門水東北歴陽華山又東北至靈寶縣入河山海經曰陽華之山門水出焉北流于𢎞農澗
10 	爾雅所謂洛別為𣲖也洛水又東要水入焉水南出三要山東北逕拒陽城西而東北流入于洛洛水又東與獲水合水南出獲興胡作輿下同山俗謂之備水也東北逕獲興川世名之為卻川東北流注于洛洛水又東逕熊耳山北元和志熊耳山在盧氏縣南五十里 明一統志熊耳山在盧氏縣西南五十里山連永寧界禹貢導河自熊耳即此又宜陽縣亦有熊耳山乃漢光武破赤眉積甲宜陽與熊耳山齊是也又陜州東又有熊耳山是達摩葬處其塔猶存
11 	禹貢所謂導洛至熊耳博物志曰洛出熊耳蓋開其源者是也
12 	禹貢錐指云以今輿地言之洛水出陜西西安府商州西熊耳山東北流逕州東商州在府東南三百里春秋晉上洛邑漢為縣又東北逕洛南縣北洛南在州東北九十里本漢上洛縣地禹貢所謂導洛自熊耳者也
13 	東北過盧氏縣南今屬河南府洛水逕陽渠闗北陽渠水出南陽渠山即荀渠山也其水一源兩分川流半解一水西北流屈而東北入于洛山海經曰熊耳之山浮豪之水出焉西北流注于洛疑即是水也荀渠山蓋熊耳之殊稱若太行之歸山也故地說曰熊耳之山地門也按今盧氏縣西南五十里有熊耳山東聨永寧南接內鄉巒山在縣東南百里一名悶頓嶺伊水所出漢志亦謂之熊耳洛水出其間是亦總名矣其一水東北逕陽渠城西故闗城也其水東北流注于洛
14 	洛水又東逕盧氏縣故城南城今在縣東竹書紀年晉出公十九年晉韓龍氏城按竹書紀年作晉韓龎取秦武城此云晉韓龍氏城誤王莽之昌富也有盧氏川水注之水北出盧氏山東南流逕盧氏城東而流注于洛水又東上下疑有脫文譌字龍翼合三川並出縣之南山東北注洛開山圖曰盧氏山宜五穀可避水災亦通謂之石城山山在宜陽山西南千名之山咸處其內陵阜原險易以度身者也又有葛蔓谷水自南山流注洛水洛水又東逕髙門城南在今盧氏縣東即宋書所謂後軍外兵龎季明入盧氏進達髙門水城者也
15 	洛水東與髙門水合
16 	水出北山東南流合洛水枝津水上承洛水東北流逕石勒城北又東逕髙門城北東入髙門水亂流南注洛
17 	洛水又東松楊溪水注之今永寧縣西六十里有松陽闗當與溪相近水出松楊山北流注于洛洛水又東逕黃亭南又東合黄亭溪水水出鵜鶘山有二峯在今永寧縣西八十里峻極于天髙崖雲舉亢石無階猨徒喪其捷巧鼯族窮宋本作謝其輕工及其長霄冒鎮疑訛一作顛一作嶺層霞冠峯方乃宋本作可就辨優劣耳故有大小鵜鶘之名矣溪水東南流歴亭下謂之黃亭溪水而宋本作又東南入于洛水洛水又東得荀公漢朱本作澗錐指作溪口水出南山荀澗即龎季明所入荀公谷今在永寧縣西南者也其水歴谷東北流注于洛水洛水又東逕檀山南其山四絶孤峙山上有塢聚俗謂之檀山塢義熈中劉公西入長安舟師所屆次于洛陽命㕘將戴延之古無㕘將之官疑當作㕘軍與府舍人虞道元即舟溯流窮覽洛川欲知水軍可至之處延之屆此而返竟不達其源也
18 	洛水又東庫谷水注之
19 	水自宜陽山南三川並發合為一溪東北流注于洛洛水又東得鵜鶘水口水發北鵜鶘澗東南流入于洛洛水又逕僕谷亭北左合北水水出北山東南流注于洛洛水又東侯谷水出南山北流入于洛洛水又東逕龍驤城北在永寧縣西四十里龍驤將軍王鎮惡從劉公西入長安陸徑所由故城得其名洛水又東左合宜陽北山水水自北溪南流注洛洛水又東廣由澗水注之水出南山由溪北溪當作流逕龍驤城東而北流入于洛洛水又東右得直谷水水出南山北逕屯城西北流注于洛水也
20 	又東北過蠡城邑之南在今澠池縣西四十里故今永寧縣西有洛水廢縣即 蠡城也
21 	城西塢水出北四里山上原髙二十五丈故澠池縣治南對金門塢水南五里舊宜陽縣治也洛水右㑹金門溪水水南出金門山在今宜陽縣西六十里北逕金門塢西北流入于洛洛水又東合欵水有二源並發而川疑訛宋本作兩川逕引謂之大欵水也合而東南入于洛洛水又東黍艮胡作良谷水入焉南出金門山開山圖曰山出上下疑有訛多重固在韓建武二年強弩偏將軍陳俊轉擊金門白馬皆破之即此也而東北流注于洛洛水又東左合北溪南流入于洛水也
22 	又東過陽市邑南又東北過于父邑之南太陰谷水南出太陰溪北流注于洛洛水又東合白馬溪水出宜陽山澗有太當作大石厥狀似馬故溪澗以物色受名也溪水又東北流注于洛洛水又東有昌澗水注之水出西北宜陽山而東南流逕宜陽故郡南舊陽市邑也故洛陽都典農治此後改為郡其水又東注于洛洛水又東逕一合塢南城在川北原上髙二十丈按晉書一泉塢在宜陽縣西南洛水北原上即此南北東三箱天嶮峭絶唯築西面即為合固一合之名起于是矣劉曜之將攻河南也晉將軍魏該奔于此故于父邑也洛水又東合杜楊澗水水出西北杜楊溪東南逕一合塢東與槃谷水合亂流東南入洛
23 	洛水又東合渠谷谷下當有水字
24 	水出宜陽縣南女几山在宜陽縣九十里東北流逕雲中塢其山迢帶層峻流烟半垂纓帶山阜故塢受其名水疑衍又東北入洛水臧榮緒晉書稱孫登嘗經宜陽山作炭人見之與語登不應作炭者覺其情神非常咸共傳說太祖聞之使阮籍往觀與語亦不應籍因大嘯登笑曰復作向聲又為嘯求與俱出登不肯籍因別去登上峰行且嘯如簫韶笙簧之音聲振山谷籍怪而問作炭人作炭人曰故是向人聲籍更求之不知所止推問久之乃知姓名余按孫綽之敘髙士傳言在蘇門山又別作登傳孫盛魏春秋亦言在蘇門山又不列姓名阮嗣宗感之著丈人先生論言吾不知其人即一作既神逰自得不與物交阮氏尚不能動其英操復不識何人而能得其姓名
25 	又東北過宜陽縣南
26 	洛水之北有熊耳山雙巒競舉狀同熊耳此自別山不與禹貢導洛自熊耳同也昔漢光武破赤睂樊崇積甲仗與熊耳平即是山也元和志熊耳山在永寧縣東北四十里今在宜陽縣西南一百里山際有池池水東南流水側有一池世謂之澠池矣又東南逕宜陽縣故城西謂之西度水又東南流入于洛
27 	洛水又東逕宜陽縣故城南城今在宜陽縣東北十四里秦武王以甘茂為左丞相曰寡人欲通三川窺周室死不朽矣茂請約魏以攻韓斬首六萬遂拔宜陽城故韓地也後乃縣之漢哀帝封息夫躬為侯國按漢表及傳息夫躬封定陵侯今云宜陽所未詳也城之西門赤睂樊崇與盆子及大將等奉璽綬劍璧處世祖不即見明日陳兵于洛水見盆子等謂盆子丞相徐宣曰不悔乎宣曰不悔上嘆曰卿傭中皦皦鐵中錚錚也後漢書劉盆子傳帝幸宜陽盛兵以邀其走路赤睂忽遇大軍驚震不知所為樊崇將盆子及丞相徐宣以下三十餘人肉袒降上所得傳國璽綬更始七尺寳劍及玉璧各一積兵宜陽城西與熊耳山齊帝謂崇等曰得無悔降乎宣等叩頭曰臣等出長安東都門君臣計議歸命聖徳今日得降猶去虎口歸慈母誠歡誠喜無所恨也帝曰卿所謂鐵中錚錚傭中佼佼者也洛水又東與厭梁之水合水出縣北傳一作傅山大陂山無草木其水自陂北流屈而東南注世謂之五延水又東南流逕宜陽縣故城東東南流注于洛洛水又東南黃中澗水出北阜二源奇發總成一川東流注于洛洛水又東䘵泉注之其水近出北溪洛水又東共水入焉水北出長石之山山無草木其西有谷焉厥名共谷共水出焉南流得尹溪口水出西北尹谷東南注之其水又與西南左澗水會水東出近川西流注于共水共水又南與李谷谷下疑脫水合字水出西北李溪東南注蓁水蓁水發源蓁谷西南流與李谷水合而西南流入共水共水世謂石頭泉而南流注于洛洛水又東黑澗水南出陸渾西山疑當作洛水又東合黑澗水水南出陸渾西山 黒澗水在今宜陽縣東北二十里歴于黑澗西北入洛洛水又東臨亭川水注之水出西北近溪東南與湖長澗水㑹水出北山南入臨亭水又東南歴九曲西而南入洛水也
28 	又東北出散闗南
29 	洛水東逕九曲南今宜陽縣東三十里有九曲城其地十里有坂九曲穆天子傳所謂天子西征升于九阿此是也郭注云今西安縣十里九坂也洛水又東與豪水㑹元和志夀安縣洛水自福昌縣東流入夀安今為宜陽縣地豪水在縣東水出新安縣密山南流歴九曲東而南流入于洛洛水之側有石墨山山石盡黑可以書疏故以石墨名山矣
30 	洛水又東枝瀆左出焉
31 	東出闗絶惠水又逕清女冢南冢在北山上耆舊傳云斯女清貞秀古跡表來今矣故瀆又東逕周山上有周靈王冢皇覽曰周靈王葬于河南城西南周山上蓋以王生而神故諡曰靈其冢人祠之不絶又東北逕柏亭南皇覽曰周山在柏亭西謂斯亭也又東北逕三王陵東北出焉三王或言周景王悼王定王也魏司徒公崔浩注西征賦云定當為敬子朝作難西周政弱人荒悼敬二王與景王俱葬于此故世以三王名陵朱云潘岳西征賦云咨景悼以迄匄政凌遲而彌季崔時所傳或作定悼故云定當作景傳寫者又誤以景作敬耳敬王名匄安得疊言之理乎帝王世記曰景王葬于翟泉今洛陽太倉中大冢是也而復𫝊言在此所未詳矣又悼敬二王稽諸史傳復無葬處今陵東有石碑録赧王以上世王名號考之碑記周墓明矣故瀆東北歴制鄉逕河南縣王城西歴郟鄏陌杜預釋地曰縣西有郟鄏陌謂此也故瀆又北入穀蓋經始周啟瀆久廢不修矣洛水自枝瀆又東出闗惠水右注之世謂之八闗水戴延之西征記謂之八闗澤即經所謂散闗鄣自南山橫洛水北屬于河皆闗塞也即楊僕家僮所築矣惠水出白石山之陽東南流與瞻水合水東出婁冢之山而南流入惠水惠水又東南謝水山海經作㴬水注云音謝北出瞻諸之山東南流又有交觸之水北出廆山南流俱合惠水惠水又南流逕闗北城二十里者也其城西岨塞垣東抗惠水靈帝中平元年以河南尹何進為大將軍疑漏將字五營士屯都亭置圅谷闗疑衍廣城伊闕大谷轘轅旋門平津孟津等八闗都尉官治此後漢書靈帝紀中平元年以河南尹何進為大將軍將兵屯都亭置八闗都尉官注云都亭在洛陽八闗謂圅谷廣城伊闕大谷轘轅旋門小平津孟津也 八闗城今在新安縣東北圅谷舊闗在靈寳縣南一十里新闗在新安縣東二里老聃西度田文東出皆舊闗新闗乃漢船樓將軍楊僕有大功恥為闗外人上書乞以家財東徙闗武帝為移于此圅谷為之首在八闗之限故世人總其統目有八闗之名矣其水又南流入于洛水山海經曰白石之山惠水出其陽而南流注于洛謂是水也洛水又與虢水㑹水出林楮宋本作禇之山山海經扶豬之山虢水出焉而北流注于洛北流注于洛水之南則鹿蹄之山也世謂之下疑有脫文非也宋本作非山其山陰則峻絶百仞陽則原阜隆平甘水發于東麓北流注于洛水也
32 	又東北過河南縣南今河南府城西有河南縣故城周書稱周公將致政乃作大邑成周于中土南繫于洛水北因于郟山以為天下之大凑孝經援神契曰八方之廣周洛為中謂之洛邑竹書紀年晉定公二十年洛絶于周魏襄王九九下當有年字洛入城當作成周山水大出南有甘洛城郡國志曰所謂甘城也地記曰洛水東北過五零倍尾北與澗瀍合是二水東入千金渠故瀆存焉
33 	禹貢錐指曰以今輿地言之洛水自洛陽縣北又東逕河南府盧氏縣南縣在府西南三百四十里又東北逕永寧縣南縣在府西南二百里又東北逕宜陽縣北縣在府西南七十里又東入洛陽縣界逕河南故城南經所謂又東㑹于瀍澗也自周靈王壅穀水使東出王城北合瀍水南入洛而城西之澗水遂為死穀及漢明帝復堨澗瀍二水使出洛陽故城北為千金渠又東過偃師縣東入于洛偃師在府東七十里而禹貢東會瀍澗之舊迹無復存焉者矣
34 	又東過洛陽縣南伊水從西來注之洛陽周公所營洛邑也故洛誥曰我卜瀍水東亦惟洛食其城方七百二十丈南繫于洛水北因于郟山以為天下之凑方六百里因西為千里春秋昭公二十三年晉合諸侯大夫戍成周之城故亦曰成周也遷自序云太史公留滯周南摯仲注曰古之周南今之洛陽漢髙祖始欲都之感婁敬之言不日而駕行矣屬光武中興定居洛邑逮于魏晉咸兩宅焉故魏畧曰漢火行忌水故去其水而加佳魏為土徳土水之牡也水得土而流土得水而柔除佳加水除原本訛作陰長沙耆舊傳曰祝良字召卿為洛陽令歳時亢旱天子祈雨不得良乃曝身階庭吿誠引罪自晨至午紫雲㳫起甘雨登降人為歌曰天久不雨烝人失所天王自出祝令特苦精符感應滂沱下雨則縣司及河南尹治司隸周官也漢武帝使領徒隸董督京畿因名司州焉按司州乃曹魏時所置漢志無司州之名今云漢武恐誤晉書地理志云司州為禹貢豫州之地漢武帝初置司隸校尉所部三輔三河諸郡光武都雒陽司隸所部與前漢不異魏氏受禪即都漢宫司隸所部河南河東河內𢎞農并冀州之平陽合五郡置司州晉仍居魏都乃以三輔還屬雍州分河南立滎陽分雍州之京兆立上洛廢東郡立頓丘遂定名司州以司隸校尉統之地記曰洛水東入于中提山間東流㑹于伊是也昔黄帝之時天大霧三日帝逰洛水之上見大魚煞五牲以醮之天乃甚雨七日七夜魚流始得圖書今河圖視萌篇是也黃帝得圖書見帝王世紀事昔王子晉好吹鳳笙招延與道士浮丘同逰伊洛之浦王子晉浮丘事見列仙𫝊含始又受玉雞之儒衍瑞于此水帝王世紀曰漢髙帝母曰含始逰于洛池有玉雞銜赤珠出刻曰玉英吞此者王含始吞之而生帝也亦洛神宓妃之所在也洛水又東合水南出半石之山北逕今疑作合水塢而東北流注于公路澗公路袁術字也但世俗音訛號之曰光祿澗非也上有袁術固今在偃師縣西南三十五里術置此固四周絶澗可容十萬人一夫守隘千夫莫當四周絶澗迢逓百仞廣四五里有一水淵而不流故溪澗即其名也合水北與劉水合水出半石東山西北流于劉聚三面臨澗在緱氏西南周畿內劉子國故謂之劉澗其水西北流注于合水合水又北流注于洛水也
35 	又東過偃師縣南今偃師縣即偃師故城古西亳也洛水東逕計素渚中朝時百國貢計所頓故渚得其名又東逕偃師故縣南與緱氏分水今偃師縣南二十里有緱氏故城又東休水自南注之其水導源少室山西流逕穴山南而北與少室山疑當作水合水出少室北溪西南流注休水休水又左㑹南溪水發大穴南山北流入休水休水又西南北屈潛流地下其故瀆北屈出峽謂之大穴口北歴覆釜堆東蓋以物象受名矣又東屆零星塢水流潛通重源又發側緱氏原開山圖謂之緱氏山也亦云仙者昇焉言王子晉控鶴斯阜靈王望而不得近舉手謝而去其家得遺屣俗亦謂之為撫父堆堆上有子晉祠或言在九山非此世代已逺矣莫能辨之劉向列仙傳云世有簫管之聲焉休水又逕延夀城南緱氏縣治故滑費春秋滑國所都也王莽更名中亭即緱氏城也城有仙人祠謂之仙人觀休水又西轉北屈逕其城西水之西南有司空密陵光當作元侯鄭漏袤字廟碑文缺不可復識按晉書鄭袤位司空封密陵侯諡曰元此云密陵光侯鄭廟盖訛元為光而漏袤字耳又有晉城門校尉昌原恭侯鄭仲林碑晉皇始按晉無皇始年號豈是泰始六年立休水又北流注于洛水洛水又東逕百谷塢北戴延之西征記曰塢在川南因而宋本作髙為塢髙一十餘丈劉武王西入長安舟師所堡也
36 	洛水又北陽渠水注之今偃師縣南有通濟渠故陽渠也隋時常修導之名曰通濟竹書紀年晉襄公六年洛絶于□即此處也洛水又北逕偃師城東東北歴鄩中水南謂之南鄩中水之南鄩亦曰上鄩也逕訾城西司馬彪所謂訾聚也而鄩水注之水出北山鄩溪其水南流世謂之溫水泉水側有重一作童人穴穴中有僵尸戴延之從劉武王西征記曰有此尸尸今猶在夫物無不化之理魂無不遷之道而此尸無神識事同木偶之狀喻其推移未若正形之連遷矣宋本作速遷亦猶檀弓死欲速朽之意鄩水又東南于訾城西北東入洛水故京相璠曰今鞏洛渡北有鄩谷水東入洛謂之下鄩故有上鄩下鄩之名亦謂之北鄩于是有南鄩北鄩之稱矣又有鄩城盖周大夫鄩肸之舊邑左傳昭公二十二年王室亂王如平畤次于皇鄩肸伐皇大敗獲鄩肸焚之王城之市
37 	洛水又東逕訾城北又東羅水注之訾城在今鞏縣西南四十里出方山羅川西北流蒲池水注之水出南蒲陂西北流合羅水謂之長川羅亦曰羅中也蓋肸子鄩羅之宿居故川得其名耳左傳昭公二十三年王子朝入于王朝鄩羅納之莊宮注云鄩羅周大夫鄩肸之子也羅水又西北白馬溪水注之水出崧山北麓逕白馬塢東而北入羅水西北流白相澗水注之水出嵩麓桐溪北流逕九山東又北九山東溪水入焉水出百稱山東谷其山孤峰秀出嶕嶢分立仲長統曰昔密有卜城者身逰九山之上放心不拘之境謂是山也山際有九山廟廟前有碑云九顯靈宋本作靈府君君者太華之元子陽九列名號曰九山府君也南據崧岳北帶洛澨晉元康二年九月太嵗庚午朱云按世譜晉惠帝元康二年太歳在壬子而用歴經推之是年九月乙亥朔無庚午日也帝遣殿中中郎將闗內侯樊廣緱氏令王與傳演朱本作緱氏令王輿主簿傅演奉宣詔命興立廟殿焉又有百蟲將軍顯靈碑碑云將軍姓伊氏諱益字隤敳帝髙陽之第二子伯益者也朱云史記秦本紀顓頊之裔孫大業生大費佐舜調馴鳥獸是為伯翳索隠曰伯翳即尚書之伯益列女傳云臯子五歳而贊禹曹大家注云臯子者臯陶之子伯益也此碑謂益字隤敳帝髙陽之第二子與史記異左傳所記隤敳庭堅並髙陽氏之子杜注又云臯陶字庭堅則父子同在八愷之中不應並時而舉也晉元康五年七月七日順人呉義等建立堂廟永平元年二月二十日按晉書惠帝紀先永平而後元康豈有元康五年立廟永平元年刻石之理乎惟後魏南安王及世宗俱有永平之號此又在劉宋之世相去已逺不應立廟在晉時刻石在宋世所未詳也刻石立頌贊示後賢矣其水東北流入白相澗又北逕袁公塢東蓋公路始固二字疑有訛誤有此也故有袁公之名矣北流注于羅水羅水又西北逕袁公塢北又西北逕潘岳子父疑當作父子墓疑漏墓字前有碑岳父茈瑯琊太守碑石破落文字缺敗岳碑題云給事黃門侍郎潘君之碑碑云君遇孫秀之難闔門受禍故門生感覆醢以增慟乃樹碑以記事大常潘尼之辭也羅水又于訾城東北入于洛水也又東北過鞏縣東又北入于河
38 	洛水又東明樂泉注之水出南原下三泉並導故世謂之五道泉即古明溪泉也春秋昭公二十二年師次于明溪者也洛水又東逕鞏縣故城南城在今縣西南三十里東周所居也本周之畿內鞏伯國也春秋左傳所謂尹文父一作公涉于鞏即于此矣洛水又東濁水注之即古湟水也水出南原京相璠曰訾城北三里有黄亭即此亭也春秋所謂次于黄者也按郡國志鞏縣有黃亭有湟水春秋昭公二十三年劉子單子以王猛居于湟杜預曰即黃亭在縣西北洛水又東北洞水發南溪石泉世亦名之為石泉也京相璠曰鞏東地名坎欿在洞水東疑即此水也按今鞏縣東南二十里有石子河即此水也又逕盤谷塢東世又名之曰鹽谷水司馬彪郡國志鞏有坎欿聚春秋僖公二十四年王出及坎欿服䖍亦以為鞏東邑名也今考厥文若狀焉而不能精辨耳晉太康地記晉書地道記並言在鞏西非也其水又北入洛
39 	洛水又東北流入于河
40 	山海經曰洛水成臯西入河是也謂之洛汭劉昭曰洛汭在鞏縣界北三十里即什谷也故張儀說秦曰下兵三川塞什谷之口謂此川也史記音義曰鞏縣有鄩谷水者也史記張儀𫝊儀說秦曰下兵三川塞斜谷之口當屯留之道徐廣音義曰斜一作尋成臯鞏縣有尋口黄帝東廵河過洛修壇沉璧受龍圖于河龜書于赤文篆字堯帝又循壇河洛擇良議沈循壇河洛擇良議沈有考在第五卷河水又東浿水入焉下榮光出河休氣四塞白雲起迴風逝赤文緑色廣袤九尺負理平上有列星之分什政之度帝王録記興亡之數以授之又東沈書于日稷赤光起𤣥龜負書背甲赤文成字遂禪于舜朱本引尚書中候云黃帝東廵河過洛修壇沈璧受龍圖于河龜書于洛赤文綠地廣袤九尺負理平上有列星之分也七政之度帝王録記興亡之數以授之堯帝又修壇河洛昧爽禮備榮光出河休氣四塞白雲起迴風揺又東沈璧于洛日稷赤光起元龜負書背甲赤文成字遂禪于舜舜又習堯祀沈書于日稷赤光起𤣥龜負書至于稷下榮光休至黄龍卷甲書宋本作舒圖壇畔赤文緑錯以授舜舜以禪禹殷湯東觀于洛習禮堯壇降璧三沈榮光不起黄鳥雙躍出濟于壇黑烏以洛朱本作浴隨魚亦上化為黑玉赤勒之書黑龜赤文之題也朱本引尚書中侯云降三分沈璧退立榮光不起黃魚雙躍出濟于壇黑烏以雄隨魚亦止湯以伐桀故春秋說題辭曰河以道坤出天苞洛以流川吐地符王者沈禮焉竹書紀年曰洛伯用與河伯馮夷鬬蓋洛水之神也昔夏太康失政為羿所逐其昆弟五人須于洛汭作五子之歌于是地矣元和志鞏縣洛水東經洛汭北對瑯邪渚入河謂之洛口
41 	伊水出南陽縣今屬河南南陽府西蔓渠山
42 	山海經曰蔓渠之山伊水出焉淮南子曰伊水出上魏山地理志曰出熊耳山即麓大同陵巒互別耳水自熊耳東北逕鸞川亭北葌水出葌山北流際其城東而北入伊水世人謂伊水為鸞水葌水為交水故名斯川為鸞川也又東為淵潭潭渾若沸亦不測其深淺也伊水又東北逕東亭城南又屈逕其亭東東宋本作北流者也
43 	禹貢錐指云蔓渠山在今盧氏縣東南蓋即熊耳之支峯也括地志云伊水出盧氏縣東巒山一名悶頓嶺今在縣東南百六十里元和志云伊水出鸞掌山疑即是巒山㕘考諸書伊水出盧氏縣熊耳山審矣縣志云熊耳雖有伊源之名而無流衍之迹其實出于悶頓嶺之陽豈知古熊耳山盤基甚廣即悶頓亦熊耳乎酈注所謂即麓大同陵巒互別兩言盡之矣
44 	東北過郭落山
45 	陽水出陽山陽溪世人謂之太陽谷水亦取名焉東流山海經作北入伊水伊水又東北鮮水入焉水出鮮山北流注于伊尹疑作伊水又與蠻水合水出盧氏縣之蠻谷東流入于伊
46 	又東北過陸渾縣南今為河南府嵩縣山海經曰滽滽之水出于釐山南流注于伊水今水出陸渾縣之西南王母澗澗北山上有王母祠故世因以名溪東流注于伊水即滽滽之水也伊水歴崖口山峽也翼崖深髙壁立若闕崖上有塢伊水逕其下歴峽北流即古三塗山也杜預釋地曰山在縣南闞駰十三州志云山在東南今是山在陸渾故城東南八十許里春秋昭公四年司馬侯曰四嶽三塗陽城太室荊山中南九州之險也服䖍曰三塗大行轘轅崤黽非南望京相璠之著春秋地名亦云山名也以服氏之言云塗道也準周書南望之文復言宜為轘轅大道伊闕皆為非也春秋晉伐陸渾請有事于三塗知是山明矣有七谷水注之水西出女桃山當從宋本作女机山下同女几山在今宜陽縣西九十里之南七溪山上有西王母祠東南流注于伊水又北蚤谷水注之水出女机山之東谷東逕故亭南東流又于伊水伊水又東北逕伏流嶺東嶺上有崐崘祠民猶祈焉劉澄之永初記稱陸渾縣西有伏流坂者也今山在縣南崖口北三十里許西則非也今嵩縣北有伏流城北與溫泉水合水出新城縣之狼睪山之西南阜下西南流㑹于伊水伊水又東北逕伏睹嶺左納焦澗水水西出鹿髆山東流狐山宋本作孤山南其山界立豐上單秀孤峙故世謂之方山明一統志陸渾山一名方山在嵩縣東北四十里即劉中書澄之所謂縣有孤山者也東歴伏睹嶺南東流注于伊伊水又東北涓水注之水出陸渾西山即陸渾山疑作水者也尋郭文之故居訪胡昭之遺像世去不停莫識所在晉書隠逸傳郭文字文舉河內軹人也少愛山水尚嘉遯父母終服畢不娶辭 逰名山歴華陰之崖以觀石室之石圅洛陽陷乃步擔入呉興餘杭大僻山中窮谷無人之地而居焉 魏志胡昭字孔明養志不仕居陸渾山中躬耕樂道以經籍自娯寇賊到陸渾自相約誓言胡居士賢者也一不得犯其部落一川賴昭咸無怵惕其水有二源俱導而東注虢畧在陸渾縣西九十里也司馬彪郡國志曰縣西虢畧池春秋所謂東盡于虢畧者也北水東流合侯澗水澗出西北侯溪東南流注于涓水涓水又東逕陸渾縣故城北平王東遷辛有適伊川見有被髮而祭于野者曰不及百年此其戎乎魯僖公二十二年春晉遷陸渾之戎于伊川故縣氏之也涓水東南流左合南水水出西山七谷亦謂之七谷水祖疑訛澗東逝歴其縣南又東南左㑹北水亂流左合禪渚渚水上承陸渾縣東禪渚渚左原上陂方十里佳饒魚蕈一作葦即山海經所謂南望禪渚禹父之所化郭景純注云禪一音暖鯀化羽淵而復在此然已變怪亦無往而不化矣山海經青要之山實維帝之密都北望河曲是多駕鳥南望墠渚禹父之所化郭景純注云墠音填鯀化于羽淵為黄熊今復云在此然則一已有變怪之性者亦無往而不化世謂此澤為慎望陂陂水南流注于涓陽水涓陽水又東南注于伊水昔有莘氏女採桑于伊川得嬰兒于空桑中言其母孕于伊水之濱夢神告之曰臼水出而東走母明視而見臼水出焉告其鄰居而走顧望其邑咸為水矣其母化為空桑子在其中矣莘女取而獻之命養于庖而長有賢徳殷以為尹曰伊尹也伊尹母化空桑事見呂氏春秋又東北過新城縣南今洛陽縣南七十五里有新城春秋蠻子邑漢以為縣馬懷橋長水出新城西山東逕晉使持節征南將軍宋均碑南均字文平縣人也其碑太始三年十二月立其水又東流入于伊又有明水出梁縣西狼睾山何氏云睪與臯通智永千文林睪幸即俗謂之石澗水也西北流逕楊亮壘南西北合康水亦出狼睪山東北流逕范塢北與明水合北汶二字疑衍西南流入于伊山海經曰放睪山海經作臯之山明水出焉南流注于伊水是也伊水又與大㦸水㑹出梁縣西水有二源北水出廣城西南西南逕楊志塢北與南水合水源南出廣城澤西流陸渾河南十二縣薄朱本作簿曰廣城澤在新城縣界黃阜西北流屈而東逕楊塢南又北屈逕其塢東又逕塢北同注老倒澗俗謂之老倒澗水西流入于伊伊水又北逕新城東與呉澗水㑹水出縣之西山東流南屈逕其縣故城西又東轉逕其縣南故蠻子國也縣有鄤聚今名蠻中是也漢惠帝四年置縣其水又東北流注于伊水伊水又逕西北當階城西大狂水入焉水東出陽城縣之大●山山海經曰大●之山多㻯琈之玉其陽狂水出焉西南流按經當有注于伊水四字其中多三足龜人食之者無大疾可以已腫狂水又西逕綸氏縣故城南竹書紀年曰楚吾得帥師及秦伐鄭圍綸氏者也左與倚薄山水合水北出倚薄之山南逕黃城西又南逕綸氏故城東而南流注于狂水狂水又東入宋本作又西八風溪水注之風溪水注之水北出八風山南流逕綸氏城西西南流入于狂水狂水又西得三交水口水有二源各導一溪並出山南合流舍衍故世有三交之名也其水西南流注于狂水狂水又西逕缶髙山北西南與湮水合水出東北湮谷西南流逕武林亭東北又屈逕其亭南其水又西南逕湮陽亭東蓋藉水以名亭也又東南流入于狂水狂水又西逕湮陽城南又西逕當階城南而西流注于伊漏水字伊水又上溝水疑有訛脫似當作伊水又北合上溝水水出元望山西上溝一作土溝出𤣥望西山一作山西東逕𤣥望山南又東逕新城縣故城北東流注于伊水伊水又北板橋水入焉水出西山東流入于伊水伊水又北㑹厭澗水水出西山東流逕邥垂亭南春秋左傳文公十七年秋周甘歜敗戎于邥垂者也服䖍曰邥垂在髙都南杜預釋地曰河南新城縣北有邥垂亭司馬彪郡國志曰新城有髙都城今亭在城南七里遺基猶在京相璠曰舊說言邥垂在髙都南今上黨有髙都縣余謂京論疎逺未足以證無知羣說之㫖密矣朱云知羣二字訛當作無如䖍說之㫖密矣其水又東注于伊水伊水又北逕髙都城東今在洛陽縣西南徐廣史記音義曰今河南新城縣有髙都城竹書紀年梁惠成王十七年東周與鄭髙都利竹書紀年無利字者也又來儒之水山海經半石之山來需之水出于其陽而西流注于伊水今云來儒誤下同出于半石之山西南流逕斌輪城北西歴芰澗水以其西流又謂之小狂水也其水又西南逕大石嶺南開山圖所謂大石山也山下有大石嶺碑河南隠士通明以漢靈帝中平六年八月戊辰于山堂立碑文字淺鄙殆不可尋魏文帝獵于此山虎超乗輿孫禮㧞劍投虎于是山魏志孫禮傳明帝獵于大石山虎趨乗輿禮便投鞭下馬欲奮劍斫虎詔令禮上馬今云文帝誤山在洛陽南而劉澄之言在洛東北非也山阿有魏明帝髙平陵在今孟津縣舊河清城界王隠晉書曰惠帝使校尉陳總仲元詣洛南山請雨總盡除小祀惟存大石而祈之七日大雨即是山也來儒之水又西南逕赤睂城南又西至髙都城東西入伊水謂之曲水也
47 	又東北過伊闕中
48 	伊水逕前亭西左傳昭公三十二年晉箕遺樂徵右行詭濟師取前城者也左傳昭公二十二年晉箕遺樂徵右行詭濟師取前城注曰三子晉大夫濟師渡伊洛也此云三十二年誤京相璠曰今洛陽西南五十里伊闕外前亭矣服䖍曰前讀後漢書郡國志雒陽有前亭注曰前亭即泉戎也為泉周地也伊水又北入伊闕昔大禹疏以通水兩山相對望之若闕伊水歴其間北流故謂之伊闕矣春秋之闕塞焉昭公二十六年趙鞅使女寛守闕塞是也陸機云洛有四闕斯其一焉東巖西嶺並鐫石開軒髙甍架峰西側靈巖下泉流東注入于伊水傅毅反都賦曰困龍門以暢化開伊闕以達聰也闕左壁有石銘云黃初四年六月二十四日辛巳大出水舉髙四丈五尺齊此已下蓋記水之漲滅也石壁又有石銘云永康五年河南府君循大禹之軌部督郵辛曜新城令王琨部監作掾董猗李褒斬岸開石平通伊闕石文尚存也按闕塞亦曰龍門山故傅毅反都賦因龍門以暢化開伊闕以達聰也一名闕口山又名鍾山在今洛陽縣西南三十里
49 	又東北至洛陽縣南北入于洛伊水自闕東北流枝津右出焉東北引溉東㑹合水同注公路澗入于洛今無水戰國策曰東周欲為田西周不下水蘇子見西周君曰今不下水所以富東周也民皆種他種欲食之不如下水以病之東周不必復種稻種稻而復奪之是東周受于君矣戰國策云今不下水所以富東周也民皆種麥若欲害之不如下水以病之東周必復種稻種稻而復奪之是東周受命于君矣西周遂下水即是水之故渠也伊水又東北枝渠左出焉水積成湖北流注于洛合伊水伊水又東北至洛陽縣南逕員丘東大魏郊天之所準漢故事建之後漢書郊祀志曰建武二年初制郊兆于洛陽城南七里為圜壇八陛中又為重壇天地位其上皆南向其外壇上為五帝位其外為壝重營皆紫以像紫宮按禮天子大裘而冕祭昊天上帝于此今袞冕也壇壝無復紫矣伊水又東北流注于洛水廣志曰與上不接疑有脫文鯢魚聲如小兒有四足形如鱧可以治牛出伊水也司馬遷謂之人魚故其著史記曰始皇帝之葬也以人魚膏為燭徐廣曰人魚似鮎而四足即鯢魚也
50 	瀍水出河南穀城縣北山括地志云故穀城在河南縣西北十八里苑中西臨穀水按左傳定八年周大夫儋翩叛單子伐穀城即此漢置穀城縣魏省入河南縣自故縣西北又三十二里有穀城山東連孟津界即博物志所謂潛亭山也
51 	縣北有潛亭瀍水出其北梓澤中梓澤地名也澤北對原阜即裴氏墓塋所在碑闕存焉其水歴澤東南流水西有一原其上平敞古舊胡云舊當作朁古潛字亭之處也即潘安仁西征賦所謂越街郵者也
52 	東與千金渠合千金渠在今河南府城外三十里周書曰我卜瀍水西謂是水也東南流水西南有帛仲理墓墓前有碑題云真人帛君之表仲理名䕶益州巴郡人晉永寧二年十一月立瀍水又東南流注于穀穀水自千金堨東注謂之千金渠也
53 	又東過洛陽縣南又東過偃師縣又東入于洛澗水出新安縣南白石山
54 	山海經曰白石之山惠水出于其陽東南注山海經作而南流于洛澗水出于其隂北流經作西北流注于穀世謂是山曰廣陽山水曰赤岸水亦曰石子澗地理志曰澗水出新安縣東南東入洛是為密矣東北流歴圅谷東坂東謂之八特坂在今新安縣東山海經曰北流注于穀摯仲治三輔決録注云馬氏兄弟五人共居澗穀二水之交作五門客因舍以為名今在河南西四十里以山海經推較里數不殊仲治所記水會疑訛尚有故居處斯則澗水也即周書所謂我卜澗水東言水二字疑衍者是也
55 	東南入于洛
56 	孔安國曰澗水出澠池山今新安縣西北有一水北出澠池界東南流逕新安縣而東南流入于穀水安國所言當斯水也然穀水出澠池下合澗水得其通稱或亦指之為澗水也並未詳之耳今孝水東十里有水世謂之慈澗又謂之澗水按山海經則少水也而非澗水蓋習俗之悞耳又按河南有離山水謂之為澗水水西北出離山東南流注于離山澗水也又東南流歴郟山于穀城東而南流注于穀舊與穀水亂流流同疑作同流南入于洛今穀水東入千金渠澗水與之俱東入洛矣或以是水並為周公之所相卜也呂忱曰今河南使水疑其是即此水也然意所未詳故並書存之耳
57 	禹貢錐指洛誥周公曰我乃卜澗水東瀍水西惟洛食謂王城也我又卜瀍水東亦惟洛食謂下都也王城即郟邑漢為河南縣其故城在今洛陽縣西北下都即成周漢為洛陽縣河南郡治在今洛陽縣東北二十里二城東西相距四十里而今洛陽縣居其中古時澗水經河南故城西入洛瀍水經河南故城東入洛故澗水東瀍水西為王城而瀍水東為下都也洛誥之文甚明自周靈王壅穀水使東出于王城之北則其勢必入于瀍水而合流歴王城之東以南注于洛時二水猶未經洛陽城也迨東漢建都于此自河南縣東十五里之千金堨引水繞都城南北以通漕而瀍水始與穀水俱東注矣古時瀍不合澗亦不過洛陽縣南而東至偃師也
58 	水經注集釋訂訛卷十五
19.卷十六
1 	欽定四庫全書
2 	水經注集釋訂訛卷十六歸安沈炳巽撰
3 	穀水　　甘水　　漆水滻水　　沮水
4 	穀水出𢎞農黽池縣南今屬河南府墦冢林穀陽谷穀水在永寧縣北七十里
5 	山海經曰傅山之西有林焉曰墦冢穀水出焉東流注于洛其中多珉玉山海經作珚玉今穀水出于崤東馬頭山穀陽谷東北流歴黽池川本中鄉地也漢景帝三年按漢書地理志景帝中二年初城徙萬家為縣初城徙萬户為縣因崤黽之池以目縣焉亦或謂之彭池故徐廣史記音義曰黽或作彭穀水處也穀水又東逕秦趙二城南司馬彪續漢書曰赤睂從黽池自利陽南欲赴宜陽者也世謂之俱利城耆諺曰昔秦趙之㑹各據一城秦王使趙王鼓瑟藺相如令秦王擊缶處也馮異又破赤睂于是川矣故光武璽書曰始雖垂翅回溪終能奮翼黽池可謂失之東嵎収之桑榆矣穀水又東逕土崤北孫云土崤土字疑誤蓋有東西二崤此或作西崤也所謂三崤也穀水又東左㑹北溪溪水北出黽池山東南流注于穀疑即孔安國所謂澗水也穀水又東逕新安縣故城南括地志云新安故城在今黽池縣東十二里北夾流而西接崤黽昔項羽西入秦坑降卒二十萬于此國滅身亡宜矣穀水又東逕千秋亭南其亭累石為垣世謂之城也潘岳西征賦曰亭有千秋之號子無七旬之期謂是亭也又東逕于雍谷溪回岫縈紆石路阻峽故亦有峽石之稱矣晉大上下疑有訛字脫文歴側左與北川水合水有二源並導北山東南流合成一水自乾注巽入于穀穀水又東逕缺門山山阜之不接者里餘故得是名矣二壁爭髙斗聳相亂西瞻雙阜右望始低一本作如砥穀水自疑漏缺字門而東廣陽川注之水出廣陽北山東南流注于穀南望微山雲峯相亂穀水又逕白超壘南戴延之西征記云次至白超壘去圅谷十五里築壘當大道左右有山夾至孫云當作壘相去百餘步從中出北乃故闗城非所謂白超壘也是壘在缺門東一十五里壘側舊有塢故治官所在魏晉之日引穀水為水治水治字疑訛以經國用遺跡尚有當作存穀水又東石黙溪水出㣲山東麓石黙溪東北流入于穀穀水又東宋水北流注于穀穀水又東逕魏將作大匠母丘興盛魏志母丘儉父名興今云興盛誤墓南二碑存焉儉父也管輅別傳曰輅嘗隨軍西征過其墓而嘆謂士友曰𤣥武藏頭青龍無足白虎衝尸魏志作白虎銜尸朱雀悲哭四危已備法應滅族果如其言穀水又東逕圅谷闗南東北流皂澗水注之水出新安縣東南流經母丘興盛墓東又南逕圅谷闗西闗髙嶮峽路出㕓郭漢元鼎三年樓船將軍楊僕數有大功恥居闗外請以家僮七百人築塞徙闗于新安即此處也昔郭丹西入闗感慨于其下曰不乘駟馬髙車終不出此闗也去家十二年果如志焉後漢書郭丹傳丹字少卿南陽人也從師長安買符入圅谷闗乃慨然嘆曰丹不乗使者車終不出闗更始二年三公舉丹賢良徵為諫議大夫持節使歸南陽丹自去家十有二年果乗髙車出闗如其志焉皂澗水又東流入于穀穀水又東北逕圅谷闗城東右合桑爽之水山海經曰白石山西五十里曰穀山其上多穀其下多桑爽之水出焉朱鬱儀㨿今本山海經以為桑爽二字不得相連愚意以為其誤不在酈注而在山海經經于多下脫去金玉等字遂將桑字連上讀爽下復漏之字遂謂不得相連幸有酈注連引二句可以駮正今反疑酈注之誤似乎失考世謂之紵麻澗北流注于穀山海經曰按山海經其中多碧綠句原接上北流注于穀此山海經曰四字當刪碧下漏綠字其中多碧穀水又東澗水注之山海經曰婁涿山西四十里曰白石之山澗水出焉北流注于穀自下通謂之澗水為穀水之兼稱焉故尚書曰伊洛瀍澗既入于河而無穀水之目是名亦通稱矣劉澄之云新安有澗水源出縣北又有淵水未知其源余考諸地記並無淵水但淵澗字相似時有字錯為淵也故闞駰地理志曰禹貢之淵水是以知傳寫書誤字謬舛真證疑作澄之不思所致耳既無斯水何源之可求乎穀水又東波水注之山海經曰瞻諸山西三十里婁涿之山無草木多金玉波山海經作陂水出于其陰世謂之百荅水北流注于穀其中多芘石文石穀水又東少水注之山海經曰廆山西三十里曰瞻諸之山其陽多金其陰多文石少水出于其陰控引衆溪積以成川東流注于穀世謂之慈澗也今在新安縣東三十里穀水又東俞隨之水注之山海經曰平蓬山西十里廆山按山海經平蓬之山西十里曰縞羝之山又西十里曰廆山此云十里誤當作二十里其陰多㻬琈之玉俞隨之水出于其陰北流注于穀世謂之孝水也潘岳西征賦曰澡孝水以濯纓嘉美名之在兹是水在河南城西十餘里在今府城西南三十里故呂忱曰孝水在河南而戴延之言在圅谷闗西劉澄之又云出擅山擅山在宜陽縣西在穀水南無南入之理考尋兹說當承緣生述征謬誌耳縁生從戍行旅征途訊訪既非舊土故無所究今川瀾北注澄映泥濘得言枯涸也宋本作何得言枯涸也皆為疏僻矣
6 	東北過穀城縣北
7 	城西臨穀水故縣取名焉穀水又東逕穀城南不歴其北又東逕洛水枝流入焉今無水也
8 	又東過河南縣北東南入于洛
9 	河南城西北穀水之右有石磧磧南出為死穀北出為湖溝魏太和七年暴水流髙三丈此地下停流以成湖渚造溝以通水東西十里決湖以注瀍水穀水又逕河南王城北所謂成周矣公羊曰成周者何東周也何休曰名為成周者周道始成王所都也地理志曰河南河南縣故郟鄏地也京相璠曰郟山名鄏地邑也卜年定鼎為王之東都謂之新邑是為王城其城東南名曰鼎門蓋九鼎所從入也故謂是地為鼎中楚子伐陸渾之戎問鼎于此述征記曰穀洛二水本于王城東北合流所謂穀洛鬭也今城之東南缺千步世又謂之穀洛鬭處俱為非也余按史傳周靈王之時穀洛二水鬭毀王宮王將堨之太子晉諫王不聽遺堰三堤尚存左傳襄公二十五年齊人城郟穆叔如周賀韋昭曰洛水在王城南穀水在王城北東入于瀍至靈王時穀水盛出于王城西而南流合于洛兩水相格有似于鬭而毀王城西南也穎客之著春秋條例客當作容隋書經籍志漢公車徵士穎容著春秋釋例十卷言西城梁門枯水處世謂之死穀是也始知縁生行中造次入闗經究故事與實違矣
10 	禹貢錐指曰澗穀二源至新安東而合流自下得通稱古謂之澗周室東遷謂之穀而澗之名遂晦周語靈王二十二年穀洛鬭將毀王宮王欲壅之太子晉諫曰不可引共工伯鯀之言為戒王弗聽卒壅之韋昭注云鬭者兩水相格有似于鬭洛在王城之南穀在王城之北東入于瀍至靈王時穀水盛出于王城之西而南流合于洛水毀王城西南將及王宮故齊人城郟壅之者壅防穀水使北出也郭縁生述征記曰穀洛二水本于王城東北合流所謂穀洛鬭也今城之東南缺千步世又謂之穀洛鬭處酈道元引韋昭語以折縁生之謬愚謂郭固失之而韋亦未為得也穀水出王城之西而南合于洛水者其故道也靈王時偶值暴水大至兩川相觸如格鬭然故謂之鬭非穀水本由城北入瀍而今忽改道由城西而入洛也使穀水本由城北而東入于瀍則洛誥何以指王城為澗水東耶且使穀水故道果在城北則靈王壅之使北出是為復禹之迹太子晉亦何為引共鯀防川之害以戒王哉此理甚明不待多辯道元言靈王壅穀其遺堰三堤尚存今亦不可得詳竊意此三堤者皆在王城之西北當時堰穀水使出于城北與瀍水㑹折而南歴城東至千金堨處又南入洛此蓋自靈王以迄西漢穀水㑹洛之故道也何以知之以東漢作堨于河南城東十五里知之也使穀水不由此入洛堨何為在此乎道元云河南城西北穀水之右有石磧磧南出為死穀穎容春秋條例言西城梁門枯水處世謂之死穀是也死穀云者以其有瀆而無水即靈王壅穀後城西所存之枯渠矣方輿紀要云自東漢引穀洛之水以通漕曹魏文明之世大營宮殿分引支流灌注苑囿延及晉代川谷漸移及元魏遷都更加營治大約時所務者都邑之漕渠而已隋大業元年改建東都并河南洛陽而一之大變成周之轍隋東都城即今河南府治直伊闕之口依邙山之塞自周敬王漢光武魏文帝晉武帝後魏孝文帝皆都故洛城至是西移十八里置都城焉而通濟之渠復起隋書煬帝大業元年開通濟渠自西苑引穀洛水達于河自板渚引河通于淮于時又以穀洛二水周匝都城為急故復引穀南流以㑹洛從城西遶城而南以達城東經偃師鞏縣之間而注于洛口其于千金九曲之故迹又未嘗過而問焉渭按瀍澗水道之變自東周靈王壅穀使東出一變也東漢引水為漕渠二變也魏晉引水灌苑囿三變也元魏決河注瀍水四變也隋煬引水匝都城五變也更此五變禹迹豈可復問韋酈諸人據後世之水道以為禹迹而莫之辯恃有洛誥數言推得其大畧而已其穎容所言死穀抑亦古澗水歴王城西之明證也考王封周桓公于是為西周及其孫惠公封少子于鞏為東周故有東西之名矣秦滅周以為三川郡項羽封申陽為河南王漢以為河南郡王莽又名之曰保忠信鄉光武都洛陽以為尹尹正也所以董正京畿率先百郡也穀水又東流逕乾一作軋祭門北子朝之亂晉所開也東至千金堨河南十二縣境簿曰河南縣城東十五里有千金堨洛陽記曰千金堨舊堰穀水魏時更修此偃謂之千金堨積石為堨而開溝渠五所謂之五龍渠渠上立堨堨之東首立一石人石人腹上刻勒云太和五年二月八日庚戌造築此堨更開溝渠此水衝渠上上當作止其水助其堅也必經年歴世是故部立石人以記之云爾蓋魏文帝按太和是魏明帝年號文當作明修王張故績也堨是都水使者陳協所造也語林曰陳協數進阮步兵酒後晉文王欲修九龍堰阮舉協文王用之掘地得古承水銅龍六枚堰遂成水歴堨東注謂之千金渠逮于晉世大水暴注溝瀆泄壞又廣功焉石人東脇下文云太始七年六月二十三日大水并瀑出常流上三丈蕩壞二堨五龍泄水南注㵼下加歳久潄齧每澇即壞歴載涓棄大功今衍故為今堨更于西開泄名曰代龍渠地形正平誠得為宋本作㵼泄泄至理千金不與水勢激争無縁當壞由其卑下水得輸宋本作踰上潄齧故也今增髙千金于舊一丈四尺五龍自然必歴世無患若五龍歳久復壞可轉于西更開二堨二渠合用二十三萬五千六百九十八功以其年十月二十三日起作功重人少到八年四月二十日畢伐龍渠即九龍渠也後張方入洛破千金堨公私賴之水積年渠堨頽毀石砌殆盡遺基見存朝廷太和中修復故堨按千金堨石人西脇下文云若溝渠久疎深上下疑有譌脫引水者當于河南城北石磧西更開渠北出使首孤立此段上下俱有脫文訛誤故溝東下因故易就磧堅便時事業已訖然後見之加邊方多事人力苦少又渠堨新成未患於水是以不敢預修通之若于後當復興功者宜就西磧故書之于石以遺後賢矣雖石磧淪敗故跡可憑準之于文北引渠東合舊瀆舊瀆又東晉惠帝造石渠于水上按橋西門之南頰文稱晉元康二年十一月二十日改治石巷水門除堅宋本作豎枋更為圅枋立作覆枋屋何氏云句讀未詳前後辟級續石障使南北入岸築治潄處破石以為殺矣到三年三月十五日畢記并記列門廣長深淺于左右巷東西長七尺南北龍尾廣十二丈巷瀆口髙三丈謂之睪門橋又潘岳西征賦曰秣馬睪門即此處也按潘岳西征賦作秣馬臯門注云臯門周故門也明一統志洛陽舊城穀門上有臯門橋晉恵帝建此云睪門即古臯字也穀水又東又結石梁跨水制城西梁也穀水又東左㑹金谷水水出大白原東南流歴金谷謂之金谷水東南流逕晉衛尉卿石崇之故居也疑當作西石季倫金谷詩集敘曰余以元康七年從太僕出為征虜將軍有別廬在河南界金谷澗中有清泉茂樹衆果竹柏藥草蔽翳此下訛以渭水注錯簡于此彼注自具今刪之但下文與此不接當另有脫文西北角築之謂之金墉城魏文帝起層樓于東北隅晉宮閣名曰金墉有崇天堂即此地上架木為榭故曰樓矣皇居創徙宮極疑訛未就止蹕于此構宵榭于故臺所謂臺以停停疑有訛誤也南曰乾光門夾建兩觀觀下列朱桁于塹以為御路東曰含春門北有退門城上西疑當作四面列觀五十步一睥睨屋臺置一鍾以和漏鼓圅北上下疑有脫文訛字連廡蔭墉北廣榭炎夏之日髙視何云此處脫誤非一常以避暑為渌水池一所在金墉者也穀水逕洛陽小城北因阿舊城憑結金墉故向地也永嘉亂結以為壘號曰洛陽壘故洛陽記曰陵雲臺西有金市金市北對洛陽壘者也又東歴大夏門下故夏門也陸機與弟書云門有三層髙百尺魏明帝造門內東側際城有魏文帝所起景陽山餘基尚存孫盛魏春秋曰黃初元年文帝愈崇宮殿何氏云黃初當是景初文帝當是明帝雕飾觀閣取白石英及五色大石于太行穀城之山起景陽山于芳林園樹松竹草木捕禽獸以充其中于時百役繁興帝躬自掘土率羣臣三公以下莫不展力山之東舊有九江陸機洛陽記曰九江直作貟水水中作員壇三破之夾水得相逕通何氏云漏東京二字賦曰濯龍芳林九谷八溪芙蓉覆水秋蘭被涯今也山則塊阜獨立江下疑漏則字江字谷亦疑訛或當作溪無復髣髴矣渠水又東枝分南入華林園歴疎圃南洛陽宮殿有蔬圃殿此亦當作蔬圃在華林園中者圃中有古玉井井悉以珉玉為之以緇石為口工作精密猶不變古燦然如新又逕瑤華宮南歴景陽山北山在都亭堂上結方湖湖中起御坐石也御坐前建蓬萊山曲池接筵飛沼拂席南面射侯夾席武峙背山堂上則石路﨑嶇巖嶂峻嶮雲臺風觀纓巒帶阜逰觀者升降耶疑訛或作阿閣出入虹陛望之狀島沒狀下疑漏若字島疑作鳬鸞舉矣其中引水飛睪傾瀾瀑布或枉渚聲溜潺潺不絶竹柏蔭于層石繡薄叢于泉側微飇暫拂則芳溢于六空入為神居矣其水東生疑作注天淵池池中有魏明帝九花叢朱云九花叢當作九華殿洛陽宮殿有九華殿或當作九龍殿魏志云青龍三年還洛陽宮復崇華殿改名九龍殿殿基悉是洛中故碑累之今造釣臺于其上池南直魏文帝茅茨堂前有茅茨碑是黄初中所立也其水自天淵池東出華林園逕聽訟觀南故平望觀也魏明帝常言獄天下之命也每斷大獄恒幸觀聽之以太和三年更從今名觀西北接華林隸薄當作簿下同昔劉楨磨石處也文士傳曰文帝之在東宮也宴諸文學酒酣命鄄后出坐者咸伏惟劉楨平仰視之太祖以為不敬送徒隸簿後太祖乗步牽車乗城降觀簿作諸徒咸敬而楨摳坐一作匡磨石不動太祖曰此非劉楨耶石如何性楨曰石出荊山𤣥巖之下外炳五色之章內秉賢當作堅貞之志雕之不增文磨之不加瑩稟氣貞正稟性自然朱本有箋太祖曰名豈虛哉復為文學池水又東流于洛陽縣之南池池即故狄泉也南北百一十步東西七十步皇甫謐曰悼王葬景王于翟泉今洛陽太倉中大冢是也春秋定公元年晉魏獻子合諸侯之大夫于翟泉始盟城周按左傳作將以城成周班固服䖍皇甫謐咸言翟泉在洛陽東北周之墓地今按周威烈王葬洛陽城內東北隅景王冢在洛陽太倉中翟泉在兩冢之間側廣莫朱本作墓門道東建春門路北路即東宮街也于洛陽為東北後秦封呂不韋為洛陽十萬戶侯大其城并得景王冢矣是其墓地也及晉永嘉元年洛陽東北步廣里地陷有二鵞出蒼色者飛翔沖天白色者止焉陳留孝㢘董養曰步廣周之狄泉盟㑹之地今色蒼胡象矣其可盡言乎後五年劉曜王彌入洛帝居平陽陸機洛陽記曰步廣里在洛陽城內宫東是狄泉所在不得于太倉西南也京相璠與裴司空彥季脩晉輿地圖作春秋地名亦言今太倉西南池水名狄泉又曰舊說言狄泉本自在洛陽北萇𢎞城周上下疑有訛字乃繞之杜預因其一證必是狄泉而即實非也後遂為東宮池晉中州記曰惠帝為太子出聞蝦蟇聲問人為是官蝦蟇私蝦蟇侍臣賈𦙍對曰在官地為官蝦蟇在私地為私蝦蟇令曰若官蝦蟇可給稟先是有讖云蝦蟇當貴昔晉朝收愍懷太子于後池即是池也其一水自大夏門東逕宣武觀憑城結構不更何氏云更下有脫文層墉左右夾列步廊參差翼跂南望天淵池北矚宣武場竹林七賢論曰王戎幼而清秀魏明帝于宣武場上為欄苞虎阱使力士袒裼迭與之搏縱百姓觀之戎年七歳亦徃觀焉虎承門薄欄而吼其聲震地觀者無不辟易顛仆戎亭然不動帝于門上見之使問姓名而異之場西故賈充宅地穀水又東逕廣莫門北漢之穀門也北對芒阜朱云當作邙阜即北邙山或作芒連嶺脩亘苞惣衆山始自洛口西踰平陰悉芒壟也魏志曰明帝欲平北芒令登臺見孟津侍中辛毗諌曰若九河溢湧洪水為害丘陵皆夷何以禦之帝乃止穀水又東出屋南逕建春門宋本作又東屈而逕建春門石橋下即上東門也阮嗣宗詠懷詩曰步出上東門者也一曰上升門晉曰建陽門百官志曰洛陽十二門候一人十二門朱本訛作十一門今據漢志改漢志洛陽十二門每門候一人漢官儀云十二門皆有亭六百石東觀漢記曰郅惲為上東門候光武嘗出夜還詔開門欲入惲不納上令從門間識面惲曰火明遼逺遂拒不開由是上益重之亦袁本初挂節處也橋首建兩石柱橋之右柱銘云陽嘉四年乙酉壬申詔書以城下漕渠東通河濟南引江淮方貢委輸所由而至使中謁者魏郡清淵馬憲監作石橋梁柱敦勑工匠盡要妙之巧攢立重石累髙周距橋工路博流通萬里云云河南尹邳崇㠕丞渤海重合雙福水曺掾中牟任防史王蔭史趙興將作吏睢陽申翔上下疑冇訛字道橋掾成睪卑國洛陽令江雙丞平陽降監掾王騰之主石作左北平山仲三月起作八月畢成其水依柱文自樂里道屈而東出陽渠昔陸機為成都王穎入洛敗此而返水南即馬市也舊洛陽有三市斯其一也朱箋陸機洛陽記云洛陽舊有三市一曰金市在宮西大城內二曰馬市在城東三曰羊市在城南嵇叔夜為司馬昭所害處也北則白社故里也昔孫子荊㑹董威輦于白社謂此矣以同載為榮故有威輦圖朱箋晉書隠逸傳董京字威輦初與隴西計吏俱至洛陽被髪行吟常宿白社中時乞于市得殘碎繒絮結以自覆或見推排罵辱曾無怒色時孫楚為著作郎數就社中與語遂載與俱歸勸之仕京荅以詩又東逕馬市石橋橋南有二石柱並無文刻也漢司空漁陽王梁之為河南疑漏尹字也將引穀水以溉京都渠成而水不流故以坐免後張純堰洛而通漕洛中公私懐瞻是渠今引穀水蓋純之創也按陸機洛陽記劉澄之永初記言城之西面有陽渠周公制之也昔周遷殷民于洛邑城隍偪狹卑陋之所耳晉故城成周以居敬王秦又廣之以封不韋以是推之非專周公可知矣亦謂之九曲瀆故河南十二縣簿云九曲瀆在河南鞏縣西西至洛陽又按傅暢晉書云都水使者陳良鑿運渠從洛口入注九曲至東陽門是以阮嗣宗詠懷詩所謂朝出上東門逕望首陽岑又言遙遙九曲間徘徊欲何之者也陽渠南衍水南暨閶闔門漢之上西門者也漢宮記曰上西門所以不純白者漢家厄于戍故以丹鏤之太和遷都徙門南側其水北乗髙渠枝分上下歴故石橋東入城逕望先寺中有碑碑側法子丹碑作龍矩當作距猶龜趺也勢于今作則佳方古猶劣渠水又東歴故金市南直千秋門右宮門也又枝流入石逗伏流注靈芝九龍池魏太和中皇都遷洛陽經構宮極修理街渠務窮隠隠上疑有脫文或當作幽隠發石視之嘗無毀壞嘗字疑訛或作曾又石工細密非今之所擬亦奇為精至也遂因用之其一水自千秋門南流逕神虎門下東對雲龍門二水疑當作門衡□之上皆刻雲龍風虎之狀以火齊薄之及其晨光初起夕景斜輝霜文翠照陸離眩目又南逕通門掖門西又南流東轉逕閶闔門南案禮王有五門謂臯門庫門雉門應門路門路門一曰畢門一曰虎門也魏明帝上法太極于洛陽南宮起太極殿于漢崇徳殿之故處改雉門為閶闔門昔在漢世洛陽宮殿門題多是大篆言是蔡邕諸子自董卓焚宮殿魏太祖平荊州漢吏部尚書安定梁孟皇善師宜官八分體求以贖死太祖善其法常仰繫帳中愛翫之以為勝宜官北宮牓題咸是鵠筆南宫既建明帝令侍中京兆韋誕以古篆書之書斷師宜官南陽人靈帝好書徵天下工書者于鴻都門至數八分稱宜官為最大則一字徑丈小則方寸千言梁鵠字孟皇安定烏氏人以善八分知名舉孝廉為郎亦在鴻都門下鵠衛恒四體書勢云師宜官每書輒削而焚其祔梁 乃益為版而飲之酒候其醉而竊其祔後奔劉表魏武破荊州募求鵠署軍假司馬在祕書以勤書自効武帝懸著帳中及以釘壁翫之以為勝宜官 金壺記鵠法師宜官師善小字鵠善大字文章敘録韋誕字仲將京兆人有書名書斷誕諸書並善尤精題署明帝時凌雲臺初成令誕題牓髙下異好宜就加㸃正因致危懼頭鬢皆白既下戒子孫無為大字皇都遷洛始令中書舍人沈舍馨疑作含馨以隸書書之景明正始之年又勑符節令江式以大篆易之今諸桁榜題皆是式書周官太宰以正月懸治法于象魏廣雅曰闕謂之象魏風俗通曰魯昭公設兩觀于門是謂之闕從門厥聲爾雅曰觀謂之闕說文曰闕門觀也漢官典職曰偃師去洛四十五里望朱雀闕其上鬱然與天連是明峻極矣洛陽故宮名有朱雀闕白虎闕蒼龍闕北闕南宮闕也東觀漢記曰更始發洛陽李松奉引車馬奔觸北闕鐵柱門三馬皆死即斯闕也白虎通曰門必有闕者何闕者所以飾門別尊卑也今閶闔門外夾建巨闕以應天宿雖不如禮猶象而魏之上加復思以易觀矣孫云當作猶象魏之上而加復思以易觀矣廣雅曰復思謂之屏釋名曰屏自障屏也罦思在門外罦復也臣將入請事原本訛諸事朱本作言事釋名作請事當從釋名為是于此復重思之也漢末兵起壞園陵罦思曰無使民復思漢也故鹽鐵論曰垣闕罦思言樹屛隅角所架也潁容又曰闕者上有所失下得書之于闕所以求論譽于人故謂之闕矣今闕前水南道右置登聞鼓以納諫也昔黄帝立明臺之議堯有衢室之問舜有告善之旌禹有立鼓之訊湯有總街之誹武王有靈臺之復皆所以廣設過悞之備也渠水又支分夾路南逕出太尉司徒兩坊間謂之銅駝街舊魏明帝置銅駝諸獸于閶闔南街陸機云駞髙九尺即原本作積朱本作即出太尉坊者也水西有永寧寺熈平中始創也作九層浮圖浮圖下基方一十四丈自金露柈下至地四十九丈取法代都七級而又髙廣之雖二京之盛五都之富利刹靈圖未有若斯之構朱引洛陽伽藍記永寧寺熙平元年靈太后胡氏所立也在宮前閶闔門南一里中有九層浮圖一所架木為之舉髙九十丈有刹復髙十丈合去地一千尺去京師百里遙已見之初掘基至黄泉下得金像三十軀太后以為信法之徵是以營建過度也按釋法顯行傳西國有爵離浮圖其髙與此相狀東都西域俱為莊妙矣其地是曺爽故宅經始之日于寺院西南隅得爽窟室下入土可丈許地壁悉累方石砌之石作細密都無所毀其石悉入法用自非曺爽庸匠亦難復制此桓氏有言曺子丹生此豚犢信矣朱箋魏志曺真傳真子爽專政作威飲食居服擬于乗輿尚方珍玩充牣其家妻妾盈後庭擅取太廟樂器武庫禁兵作窟室綺疏四周數與何晏等㑹其中飲酒作樂 魏氏春秋曰爽既罷兵曰我不失為富家翁桓範笑曰曺子丹佳人生汝兄弟犢耳何圖今日坐汝等族滅矣渠左是魏晉故廟地今悉民居無復遺墉也渠水又西歴廟社之間南注南渠疑作陽廟社各以物色辨方周禮廟及路寢皆如明堂而有燕寢焉惟祧廟別疑作則無後代通為一廟列正室于下無復燕寢之制禮天子建國左廟右社以石為主祭則絺冕今多王公攝事王者不親拜焉咸寧元年洛陽大風帝社樹折青氣屬天元王一作皇東渡魏一作晉社代昌矣王隠晉書曰武帝咸寧元年八月大風折太社樹有青氣出焉占曰東莞當有帝者明年元帝生此晉室中興之表也渠水自銅駞街東逕司馬門南魏明帝始築闕崩壓殺數百人遂不復築故無闕門南屏中舊有置銅翁仲處金狄既淪故處亦禠惟壞石存焉自此南直宣陽門經緯通達皆列馳道往來之禁一同兩漢曺子建嘗行御街犯門禁以此見薄渠水又東逕杜元凱所謂狄泉北今無水坎方九丈六尺深二丈餘似是人功而不類于泉陂是驗非之一證也又皇甫謐帝王世紀云王室定遂徙居成周小不受王都故壞翟泉而廣之泉源既塞明無故處是驗非之二證也杜預言翟泉在太倉西南既言西南于洛陽不得為東北是驗非之三證也稽之地說事幾明矣不得為狄泉也渠水歴司空府前逕太倉南東出陽門石橋下注陽渠穀水自閶闔而南逕土山東水西三里有坂坂上有土山漢大將軍梁冀所成築土為山植林成苑張璠漢記曰山多峭坂以象二崤積金玉採捕禽獸以充其中有人殺苑兔者迭相尋逐死者十三人南出逕西陽門舊漢氏之西明門也亦曰雍門矣舊門在南太和中以故門卯出故徙是門東對東陽門穀水又南逕白馬寺東是漢明帝夢見大人金色項佩白光以問羣臣或對曰西方有神名曰佛形如陛下所夢得無是乎于是發使天竺寫致經像始以榆欓成疑作盛經白馬負圖表之中夏故以白馬為寺名此榆欓朱云榆欓字未詳考之袁宏漢記及牟子俱不言其事惟呉越春秋嘗有甘密九欓文笥七枚之文解者以為欓與瓽通而齊民要術云榆十五年後中為車輪及蒲葡□知以榆木為□逺致蒲葡也欓瓽□三字互通則榆欓乃以榆木為經圅耳後移在城內愍懷太子浮圖中近世復遷此寺然金光流照法輪東轉創自此矣穀水又南逕平樂觀東李尢平樂觀賦曰乃設平樂之顯觀章秘偉之奇珍華嶠漢書曰靈帝于平樂觀下起大壇上建十二重五采華蓋髙十丈壇東北為小壇復建九重華蓋髙九丈列奇兵騎士數萬人天子住大蓋下禮畢天子躬擐甲稱無上將軍行陣三匝而還設祕戲以示逺人故東京賦曰其一作苑西則有平樂都塲示逺之觀龍雀蟠蜿天馬半漢二字疑有訛應劭曰飛㢘神禽能致風氣古人以良金鑄其象明帝永平五年長安迎取飛㢘并銅馬置上西門外平樂觀今于上西門外無他基觀惟西明門外獨有此臺巍然廣秀疑即平樂觀也又言皇女稚殤霾于臺側故復名之曰皇女臺晉灼曰飛㢘鹿身頭如雀有角而虵尾豹文董卓銷為金用銅馬徙于建始殿東階下胡軍喪亂此象遂淪穀水又南逕西門顧氏云當作西明門門故廣陽門也門左枝渠東𣲖入城逕太社前又東逕太廟南又東于清陽門右下注陽渠穀水又南東屈逕津門南故津門也昔洛水泛泆漂落害者衆衆上疑有脫文津城門校疑漏尉字將築以遏水諫議大夫陳宜止之曰王臣也水絶其足朝廷中興必不入矣水乃造門而退穀水又東逕宣陽門南故苑門也皇都遷洛移置于此對閶闔門南直洛水浮桁故東京賦曰泝洛背河左伊右瀍者也夫洛陽考之中土卜惟洛食實為神也門左即洛陽池處也池東舊平城門所在矣今塞北對南何校改洛陽南宮亭林云當作洛陽南門故蔡邕曰平城門正陽之門與宮連屬郊祀法駕所由從出門之最尊者洛陽諸宮名曰南宮有謻臺疑作門臨照臺東京賦曰其南則有謻門曲榭依阻城洫東京賦作邪阻城洫注云謻門冰室門也阻依洫城下池也皆屈曲邪行依城池為道故說文曰隍城池也有水曰池無水曰隍矣謻門即宣陽門也門內有宣陽冰室周禮有冰人日在北陸而藏之西陸朝覿而出之玉篇陸星也爾雅釋天北陸虛也西陸昴也左傳昭二年古者日在北陸而藏冰西陸朝覿而出之注陸道也謂夏十二月日在虛危在西陸謂夏三月日在昴畢冰室舊在宣陽門內故得是名門既擁塞冰室又罷穀水又逕靈臺北望雲物也漢光武所築髙六丈方二十步世祖嘗宴于此臺得走鼠于臺上朱云走鼠當作鼮鼠竇代家傳云竇攸治爾雅舉孝廉為郎世祖與百僚逰于靈臺得鼠身如豹文熒有光輝羣臣莫有知者惟攸對曰此名鼮鼠事見爾雅乃賜絹百疋亦諫議大夫第五子陵之所居倫少子也以清正朱云此下疑脫為郡功曺四字三輔決録云第五頡字子陵以清正為郡功曺洛陽無主人鄉里無田宅寄止靈臺或十日不炊司隸校尉南陽左雄尚書廬江朱孟興等故孝㢘功曺各致禮餉並辭不受永建中卒穀水又東逕平昌門南故平門也又逕明堂北漢光武中元元年立尋其基構上圓下方九室重隅十二堂蔡邕月令章句同之故引水于其下為辟雍也穀水又東逕開陽門南晉宮閣名曰疑衍故建陽門也漢官疑漏儀字曰開陽門始成未有名宿昔有一柱來在樓上瑯琊開陽縣上言縣南城門一柱飛去光武皇帝使來識視良是遂堅傳之何氏據漢志文選注改作堅縛之下添一因字刻記年月日以名焉何湯仲弓嘗為門候朱箋引謝承漢書曰何湯字仲弓豫章南昌人受學于桓榮為髙弟建武中拜郎中上㣲行夜還湯閉門不納朝廷嘉之又東逕國子太學石經北周禮有國學教成均之法學記曰古者家有塾黨有庠遂有序國有學亦有虞氏之上庠下庠夏后氏之東序西序殷人之左學周人之東膠虞庠王制云養國老于上庠養庶老于下庠故有太學小學教國之子弟焉謂之國子漢魏以來置太學于國子堂東漢靈帝光和六年刻石鏤碑載五經立于太學講堂前悉在東側蔡邕以熹平四年與五官中郎將堂谿典光祿大夫磾議郎張訓後漢書蔡邕傳作光祿大夫馬日磾議郎張馴韓說太史令單颺等奏求正定六經文字靈帝許之邕乃書丹于碑使工鐫刻立于大學門外于是後儒晚學咸取正焉及碑始立其觀視及筆寫者車乘日千餘兩填塞街陌矣今碑上悉銘刻蔡邕等名魏正始中又立古篆隸三字石經古文出于黃帝之世倉頡本鳥跡為字取其孳乳相生故文字有六義焉自秦用篆書焚燒先典古文絶矣魯恭王得孔子宅書不知有古文謂之蝌蚪書蓋因科斗之名遂效其形耳言大篆出于周宣之時史籒創著平王東遷文字乖錯秦之李斯及胡母敬又改籒書謂之小篆故有大篆小篆焉然許氏字說專釋一篆而不本古文言古隸之書起于秦代而篆字文繁無會劇者何氏云言劇務則無及也故用隸人之省謂之隸書或云即程邈于雲陽增損者是言隸者篆㨗也孫暢之嘗見青州刺史傅𢎞什朱箋初學記引此作傅𢎞仁說臨淄人發古冢得銅棺前和外隠起為隸字言齊太公朱云脫六字世孫胡公之棺也惟三字是古隸初學記作餘同今書證知隸自出古非始于秦魏初傳古文出邯鄲淳石經古文轉失淳法樹之于堂西石長八尺廣四尺刻石于其下碑石四十八枚廣三十丈魏文帝又刊典論六碑附于其次陸璣言太學贊別一碑在講堂西下列石龜碑載蔡邕韓說堂谿典等名太學弟子贊復一碑在外門中今二碑並無石經東有一碑是漢順帝陽嘉八年按陽嘉止四年無八年酈注所引碑文無從查核姑闕疑立碑文云建武二十七年造太學年積毁壞永建六年九月詔書修太學刻石記年用作工徒十一萬二千人陽嘉八年八月作畢碑南面刻頌表裏鏤字猶存不破漢石經北有晉辟雍行禮碑是太始二年立其碑中折但世代不同物不停故石經淪缺存半幾毀駕言永久諒用憮焉洛陽伽藍記漢國子學堂之前有三種字石經二十五碑表裏刻之作篆蝌蚪隸三種字蔡邕筆之遺跡也猶有十八碑餘皆殘毁復有石碑四十八枚亦表裏隸字又讚學碑一所並在堂前 東觀餘論石經在洛陽本在洛宮前御史臺中年久摧散洛中好事者時時得之若騏驥一毛虬龍片甲今張燾龍學家有十版最多張氏壻家有五六版玉晉玉家有小塊洛中所有者止此予皆得其拓本論語之末題云詔書與博士臣左立郎中臣書上臣下皆缺當是著書者姓名或云此即蔡邕書姓名既亡無以辨之獨刻者陳興姓名甚完何其幸與此蓋鴻都石經然經各異手書不必皆蔡邕也三字者不見真刻獨此一字者乃當時所刻字畫髙古精善殊可寳重小金石録漢石經靈帝熹平四年所立其字則蔡邕 字八分書也後漢儒林傳序云為古文篆隸三體者非也蓋蔡邕所書乃八分而三體石經乃魏時所建也 隸釋水經云光和六年立石于太學其上悉刻蔡邕名魏正始中又刻古篆隸三字石經蓋諸儒受詔在熹平而碑成則光和也隋志有一字石經七種三字石經三種其論云漢鐫七經皆蔡邕書又云魏立一字石經其說自相矛盾新舊唐志有今字石經七種而注論語云蔡邕作又有三字石經古篆兩種葢唐史以隸為今字也觀遺經字畫之妙非蔡中郎輩不能為以黄初後來碑刻比之不啻霄壤豈魏人筆力可到當以水經為據三體者乃魏人所刻儒林𫝊云為古文篆隸三體者非也史稱邕自書丹使工鐫刻今所存諸經字體各不同雖邕能分善隸兼備衆體但文字之多恐非一人可辦史云邕與堂谿典等正定今公羊論語之後尚有谿典日磾姓名其外别有趙䧕劉𢎞張文蘇陵傅楨左立孫表數人當是同時揮毫者考古有三雍之文今靈臺太學並無辟雍處晉永嘉中王彌劉曜入洛焚毀二學尚髣髴前基矣穀水于城東南隅枝分北注逕清陽門東故清明門也亦曰稅門也亦曰芒門又北逕東陽門東故中東門也又北逕故太倉西洛陽地記曰大城東有大倉倉下運船常有千計即是處也又北入洛陽溝穀水又東左迤為池又東右出為方湖東西一百九十步南北七十步故水衡署之所在也穀水又東南轉屈而東注謂之阮曲云阮嗣宗之故居也穀水又東注鴻池陂百官志曰鴻池池名也在洛陽東二十里丞一人二百石池東西千步南北千一百步四周有塘池中又有東西橫塘水溜逕通故李尢鴻池陂銘曰鴻澤之陂聖王所規開水東注出自城池也朱云開水東注原本作開又玉海引此亦作開又其誤久矣今按藝文類聚張載鴻池陂銘曰開厡東注出自城池蓋本李尢語也其水又東左合七里澗晉後畧曰成都王頴使呉人陸機為前鋒都督伐京師輕進為治軍所處疑當作為乂軍所困大敗于鹿苑人相登躡死于塹中及七里澗澗為之滿即是澗也晉書陸機傳太安初成都王穎起兵討長沙王乂假機後將軍河北大都督機始臨戎而矛旗折意甚惡之列軍自朝歌至于河橋鼔聲聞數百里漢魏以來出師之盛未嘗有也長沙王乂奉天子與機戰于鹿苑機軍大敗赴七里澗而死者如積焉水為之不流澗有石梁即旅人橋也昔孫登不欲久居洛陽知楊氏榮不保終思欲遁跡林鄉隠淪妄死晉書楊駿傳駿徵髙士孫登遺于布被登截被于門大呼曰斫斫刺刺旬日託疾死今云妄即詐也朱據宋本改作忘死非是楊駿埋之于此橋之東駿後尋亡矣搜神記曰太康末京洛始為折楊之歌有兵革辛苦之辭駿後被誅太后幽死折楊原本漏為之應也凡是數橋皆累石為之亦髙壯矣制作甚佳雖以時往損功而不廢行旅朱超石與兄書云橋去洛陽宮六七里悉用大石下員以通水可受大舫過也奇制作疑當作制作奇巧題其上云太康三年十一月初日就功用七萬五千人至四月末止此橋經破落復更修補今無復文字陽渠水又東流逕漢廣野君酈食其廟南廟在北山上成公綏所謂偃師西山也山上舊基尚存廟宇東面門有兩石人對倚北石人胷前銘云門亭長石人西有二石闕雖經頽毀猶髙丈餘闕西即廟故基也基前有碑文字剝缺不復可識子安仰澄芬于萬古讚清㣲於廟像文字厥集矣文字當作文載蓋成公子安集中有酈生廟碑文也陽渠又東逕亳殷南昔盤庚所遷改商曰殷此始也班固曰尸鄉故殷湯所都者也在今河南府城西故亦曰湯亭薛瓚漢書注皇甫謐帝王世紀並以為非以為帝嚳都矣晉太康地理記並言田橫死于是亭故改曰尸鄉非也余按司馬彪郡國志以為春秋之尸氏也其澤野負原夾郭多墳壠焉即陸士衡㑹王輔嗣處也袁氏王陸詩叙機初入洛次河南之偃師時忽結陰望道左右民居者異苑作左右若有民居無者字按上下文氣當作望道左有民居者因往投宿方順因往退異苑作投宿見一少年姿神端逺與機言𤣥機服其能而無以酬折一作抗前至一辯文機異苑有乃字題緯古今綜檢名實此少年不甚欣解將曉去稅駕逆旅嫗曰君何宿而來自東數十里無村落上有山陽王家墓機乃怪悵還睇昨路空野昏霾雲攢蔽日知所遇者審王弼也此山即祝雞翁之故居也搜神記曰祝雞翁者洛陽人也居尸鄉北山下養雞百年餘雞至千餘頭皆有名字欲取呼之名則種別而至後之呉山莫知所去矣穀水又東逕偃師城南皇甫謐曰帝嚳作都于亳偃師是也王莽之所謂師氏者也穀水又東流注于洛水矣甘水出𢎞農宜陽縣今屬河南府鹿蹄山在今宜陽縣俗名非山山在河南陸渾縣故城西北陸渾今為河南府嵩縣故城在縣北三十里俗謂之縱山水之所導發于山曲之中故世人目其所為甘棠何氏云舊本作甘掌固誤朱本改甘棠亦疑非是焉明一統志甘水在河南府城西南四十里自宜陽縣西南流入本境下流入澗水水最甘美
11 	東北至河南縣南北入洛河南廢縣在府城唐苑內甘水發源東北流北屈逕一故城東在非山上世謂之石城也京相璠曰或云甘水西山上夢汁疑有訛字脫文而平朱云夢汁當作廣濶有故甘城在河南城西二十五里指謂是城也余按甘水東一十許里洛城南有故甘城焉北對河南故城世謂之鑿一作鑒下同洛城鑿甘聲相近即故甘城也為王子帶之故邑矣是以昭叔有甘公之稱焉甘水又與非山水㑹水出非山東谷東流入于甘水甘水又于河南城西北入洛經言縣南非也故京相璠曰今河南河南縣西有甘水北入洛斯得之矣
12 	漆水出扶風杜楊縣俞山杜楊縣今為陜西鳳翔府麟逰縣東北入于渭扶風今為陜西西安府永夀縣邠州漆縣及鳳翔府各縣地
13 	山海經曰羭次之山漆水出焉北流注于渭蓋自北而南矣尚書禹貢太史公禹本紀云導渭水東北至涇又東逕史記作過漆沮入于河孔安國曰漆沮一名矣朱箋當作漆沮二水名矣字衍亦曰洛水也出馮翊北周太王去邠度漆踰梁山止岐下故詩云民之初生自土沮漆又曰率西水滸至于岐下是符禹貢本紀之說許慎說文稱漆水出右扶風杜陽縣岐山東入渭從水柒聲又云一曰漆城池也潘岳闗中記曰闗中有涇渭灞滻酆鄗漆沮之水酆鄗漆沮四水在長安西有渠縣有渠二字似訛宋本作四水在長安西南鄠縣朱本作西有柒縣皆注酆鄗水北注渭開山圖曰麗山西北有温地朱箋温地固訛呉琯本改作温池亦恐非是蓋驪山湯泉又稱溫泉無作溫池也温地西南八十里岐川在杜陵埤宋本作北長安西有渠謂之柒古柒與漆同渠班固地理志云柒水出柒縣西闞駰十三州志又云漆水出漆縣西北岐山東入渭今有水出杜陽縣岐山北柒溪謂之柒渠西南流注岐水但川土奇異今說㸦出考之經史各有所據識淺見浮無以辯之矣
14 	滻水出京兆藍田谷北入于灞滻水在今陜西西安府城東一十五里源出藍田縣合金谷水北流入㶚水
15 	地理志曰滻水出南陵縣之藍田谷西北流與一水合水出西南莽谷東北流注滻水滻水又北歴藍田川北流注于㶚水地理志曰滻水北至㶚陵入㶚水沮水出北地直路縣東過馮翊祋祤縣北今為西安府同官縣耀州及延安府宜君縣等地東入于洛
16 	地理志曰沮出畿縣西東入洛今水自直路縣東南逕燋石山東南流歴檀臺川俗謂之檀臺水屈而夾山西流又西南逕宜君川世又謂之宜君水在今鄜州宜君縣界縣北去鄜州二百十里又得黃嶔水口水西北出雲陽縣石門山黃嶔谷東南流注宜君水雲陽今淳化縣水西北出雲陽縣今為西安府淳化縣石門山黃嶔谷東南流注宜君水又東南流逕祋祤縣故城西縣以當從宋本作縣以水為名是漢景帝二年置其水南合銅官水今同官縣北有銅官川水蓋即寰宇記所謂漆水也唐書神龍元年同官縣水溢漂居民五百餘家太和三年同官暴水漂沒二百餘家水出東北而西南逕銅官川謂之銅官水又西南流逕祋祤縣東西南流逕其城南原下而西南注宜君水宜君水又南出土門山西又謂之沮水山在今耀州東南四里又東南歴土門南原下東逕懷徳城南城在今富平縣西南非朝邑之懷徳故城也城在北原上又東逕漢太上皇陵北元和志漢太上皇陵在櫟陽縣東北二十五里今為臨潼縣地陵在南原上沮水東注鄭渠昔韓欲令秦無東伐使水工鄭國間秦鑿涇引水謂之鄭渠渠首上承涇水于中山西瓠口所謂瓠中也爾雅以為周焦誤宋本作穫矣渠並北山東注洛三百餘里慾以溉田中作覺欲殺鄭國曰史記作中以溉田中作而覺秦欲殺鄭國鄭國曰始臣為間然渠成亦秦之利卒使就渠渠成而用注填閼之水溉澤鹵史記索隠云澤鹵一作舄鹵或作斥鹵貨殖傳云營丘地㵼鹵徐廣注云㵼鹵鹹地也四萬餘頃史有收字皆畝一鍾闗中沃野無復凶年秦以富強卒并諸侯命曰鄭渠渠瀆東逕宜秋城北又東逕中山南河渠書曰鑿涇水自中山而封禪書漢武帝獲寶鼎于汾陰將薦之甘泉鼎至中氤氲有黄氣盖焉徐廣史記音義曰闗中有中山非冀州者也指證此山俗謂之仲山非也鄭渠又東逕捨車宮南絶治谷水鄭渠故瀆又東逕●●山南池陽縣故城北又東絶清水又東逕北原下濁水注焉自濁水以上無濁水上下疑有脫文上承雲陽縣東大黑泉東南流謂之濁谷水又東南出原注鄭渠又東歴原逕曲梁城北又東逕太上陵南原下北屈逕原東與沮水合分為二水一水東南出即濁水也至白渠與澤泉合俗謂之柒水又謂之柒沮水漆本作柒古桼字也澤泉水自鄭渠合沮水又直絶注濁水至白渠合焉故濁水得漆沮之名絶白渠東逕萬年縣故城北為櫟陽渠萬年故城即櫟陽故城在今臨潼縣東北七十里城即櫟陽宮也漢髙帝葬皇考于是縣起墳陵署邑號改曰萬年也地理志曰馮翊萬年縣髙帝置王莽曰黑一作異赤也故徐廣史記音義曰櫟陽今萬年矣闞駰曰縣西有涇渭北有小河渭疑作謂此一作此渭水也其水又南屈更名石川水括地志云沮水一名石川水源出富平縣東南入櫟陽蓋即此與濁水合流者也又西南逕郭●城西與白渠枝渠合又南入于渭水也今濁水至三原縣界散絶白渠亦不入富平縣境縣所恃以溉者惟石川水而已其一水東出即沮水也東與澤泉合水出沮東澤中與沮水隔原相去十五里俗謂是水為渠水也南流逕薄昭墓南冢在北原上又逕懷徳城北東南注鄭渠合沮水長安志云澤多泉在富平縣西十三里東南入漆沮即此水也縣志謂之溫泉水云出縣西北仲山麓又自沮直絶注濁水至白渠合焉故濁水得柒沮之名也沮循鄭渠東逕當道城南城在頻陽縣故城南頻陽故城在今富平縣東北五十里城在頻陽縣故城南頻陽宮也秦厲公置古本脫秦厲二字呉本增入城北有頻山山有漢武帝殿以石架之縣在山南故曰頻陽也古本俱作潁陽誤應劭曰縣在頻水之陽今縣之左右無水以應之所可當者惟鄭渠與沮水又東逕蓮芍縣故城北今渭南縣東北有蓮勺廢縣蓮音輦十三州志曰縣以草受名也沮水又東逕漢光武故城北又東逕粟邑縣故城北今白水縣界有粟邑故城王莽更名粟城也後漢封騎都尉耿夔為侯國其水又東北流注于洛水也洛水在白水縣東
17 	禹貢錐指曰酈元以濁水為漆水宋人則以銅官川水來合沮水者為漆水近志皆承其說云沮水出中部縣西北子午嶺中部在延安府鄜州南一百四十里本漢馮翊翟道縣姚秦改置中部縣直路故城在焉唐屬坊州寰宇記云沮水自坊州昇平縣北子午嶺出俗號子午水下合榆谷慈馬等州遂為沮水按昇平廢縣在今宜君縣西北三十五里沮水所經非所出也子午山在中部縣北亦曰子午嶺沮水出焉嶺綿亘慶陽延安二府之間其南麓抵縣界或云即橋山也東南流逕宜君縣東北又東南逕同官縣西同官在今耀州北七十里又南逕耀州西而東㑹漆水耀州在西安府北少東一百六十里本唐華原縣漆水出同官縣東北西南流至縣城東北注于銅官水又西南至州南與沮水合寰宇記云華原縣漆水自東北同官縣界來合沮水長安志云漆水經華原縣界十五里南流合沮水入富平縣界俗名石川水同官志云漆水在縣東北五十里源出北髙山以其地多漆木而名西南流合銅官川水耀州志云沮水經州城西循西乳山東㑹漆水漆水自同官縣西南流入州境尹師澗水入焉又南經五臺山西至乳山與沮水合韓邦竒曰嘗至同官縣見一大潭水湧出三面皆青石山如壁立水流出東壑問其居人曰漆潭正所謂自同官縣界來者沮水又東南逕富平縣西南今鄭渠堙廢沮水不復東入洛又東南逕白水縣南而東注于洛白水縣在同州西北一百二十里白水即沮水今其水不至縣南之水乃烏泥川之下流耳然漆水原委宋人始言之他無所考據也
18 	水經注集釋訂訛卷十六
20.卷十七
1 	欽定四庫全書
2 	水經注集釋訂訛卷十七歸安沈炳巽撰
3 	渭水上
4 	渭水出隴西首陽縣今陜西臨洮府渭源縣渭谷亭南鳥鼠山尚書傳曰鳥䑕共為雌雄同穴處此山遂名山曰鳥鼠渭水出焉尚書正義曰釋鳥云鳥鼠同穴其鳥為䳜其鼠為鼵李廵曰䳜鼵鳥鼠之名共處一穴天性然也郭璞曰䑕如人家鼠而短尾䳜如鵽而示黄黒色穴入地三四尺鼠在內鳥在外今隴西首陽縣有鳥䑕同穴山
5 	渭水出首陽縣首陽山渭首亭南谷山在鳥鼠山西北此縣有髙城嶺嶺上有城號渭源城渭水出焉三川宋本作源合注東北流逕首陽縣西與別源合水出南鳥鼠山渭水出谷尚書禹貢所謂渭出鳥鼠者也地說曰鳥鼠山同穴之枝幹也渭水出其中東北過同穴枝間既言其過明非一水也又東北流而㑹於殊原也渭水東南流逕首陽縣南右得封湲水次南得廣相溪水次東得共谷水左則天馬溪水次南得伯陽谷水並參差翼注亂流東南出矣
6 	又北過襄武縣北襄武故城在今隴西縣東南五里元和志渭州襄武縣渭水北自渭源縣界流入
7 	廣陽水出西山二源合注成一川東北流注於渭渭水又東南逕襄武縣東北荊頭川水入焉水出襄武西南鳥鼠山荊谷東北逕襄武縣故城北王莽更名相桓漢䕶羗校尉溫序行部為隗囂部荀宇所拘衘鬚自刎處也後漢書獨行傳温序字次房太原祁人也建武六年拜䕶羗校尉行部至襄武為隗囂别將荀宇所拘序怒以節撾殺數人乃衘鬚于口回顧左右曰既為賊所迫無令汙鬚上遂伏劍而死其水東北流注於渭渭水常若東南不東北也又東枲水注之水出西南雀富谷東北經襄武縣南東北流入於渭魏志稱咸熈二年襄武上言大人見身長三丈餘跡長三尺一寸魏志作二寸白髮著黃單衣巾柱杖按魏志當作黃巾拄杖呼民王始語云今當太平十二月天祿永終厯數在晉遂遷魏而事晉
8 	又東過獂道縣南
9 	右則岑溪水次則同水俱左則過水右注之源一作渭水東南逕獂道縣故城西獂道廢縣在今鞏昌府東二十五里昔秦孝公斬西戎之獂王宋本王下尚有於此二字應劭曰獂戎邑也漢靈帝五年郡國志云中平五年分置南安郡此漏中平二字別為南安郡赤亭水出東山赤谷西流逕城北南入渭水渭水又逕城南得粟水水出西南安都谷東北流注於渭渭水又東新興川水出西南鳥鼠山二源合注東北流與彰川合水出西南溪下東北至彰縣南今為漳縣屬平凉府其故城在今縣南五里後魏地形志渭川廣寧郡有彰縣新興縣後漢郡國志作彰縣屬隴西郡水屬道故侯尉治當作本屬故道都尉冶漢志武都郡有故道縣後漢縣之永元元年和帝封耿秉為侯國也按後漢書耿秉傳章和二年拜耿秉為征西將軍封美陽侯與此不同所未詳也萬年川水出南山東北流注之又東北注新興川又東北逕新興縣北晉書地道記南安之屬縣也其水又東北與南川水合出西南山下東北合北疑漏川字水又東北注于渭水渭水又東逕武城縣西新興武城今並在隴西縣界武城川水入焉津源所道出鹿部西山兩源合注東北流逕鹿部南亦謂之鹿部水又東北昌丘水出西南邱下東北注武城水亂流東北注渭水渭水又東入武陽川又有關城川水出安城谷水出北丘川參差注渭水渭水又東與疑當作逕落門西山東流三府谷水注之三川統一東北流注於渭水有落門聚在今伏羗縣西十里伏羗本漢冀縣昔馮異攻落門未拔而薨建武十年来歙又攻之擒隗囂子純隴右平渭水自落門東至黒水峽左右六水夾注左則武陽溪水東得土門谷水俱出北山南流入渭左宋本作右則有溫谷次東有故城溪水次東有閭里溪水亦名習溪水次東有黒水並出南山北流入渭水又東出黒水歴冀川
10 	又東過冀縣北今為鞏昌府伏羗縣故城在縣東元和志渭水逕伏羗縣北去縣一里渭水自黒水峽至崟峽南北一十水注之北則溫谷水注之其水道平襄縣今為鞏昌府秦州南山溫溪東北流逕平襄縣南城故襄戎邑也王莽所謂平襄漢志作相縣矣其水東南流歴三堆南又東流而南屈入黃槐川梗津渠冬則輟流春夏水盛則通川注渭次則午谷水南入渭水南有長壍谷水次東有安蒲溪水次東有衣谷水並南出朱圉山山在梧中聚有石鼓不擊自鳴鳴則兵起漢成帝鴻嘉三年天水冀南山有大石自鳴師古曰天水郡之冀縣南山也聲隱隱漢書五行志作隆隆如雷有頃止聞於平襄二百四十里野雞皆鳴石長丈三尺廣厚略等在崕脇漢志作旁著岸脇去地百餘丈漢志作二百餘丈民俗名曰石鼓石鼔鳴則有兵是歲廣漢黜漢志作鉗子攻死囚盜庫兵略吏民衣繡衣自號為仙漢志作山君黨與漫廣漢志作浸廣明年冬伏誅自歸者三千餘人信而有徵其水北逕冀縣城北秦武公十年伐冀戎縣之故天水郡治王莽更名鎮戎漢志作填戎縣曰冀治漢明帝永平十七年改曰漢陽郡城即隗囂稱西伯所居也後馬超之圍冀也涼州別駕閻伯儉潛出水中將告急夏侯淵為超所擒令告城無救伯儉曰大軍方至咸稱萬嵗超怒數之伯儉曰卿欲令長者出不義之言乎遂殺之魏志閻溫傳温字伯儉天水西城人也以凉州別駕守上邽令馬超圍凉州所治冀城甚急温夜從水中潛出將告急於夏侯淵為超所擒超解其縛令反謂城中無救溫偽許之至城下大呼曰大軍不過三日至城中皆泣稱萬嵗超怒數之温曰夫事君有死無二乃欲令長者出不義之言吾豈苟生者乎超遂殺之渭水又東合冀水水出冀谷次東濁谷水次東有當里谿水次東有託里水次東有渠谷水次東黃土川水俱出南山北逕冀城東而北流注於渭渭水又東出崟峽入新陽川逕新陽下城南溪谷赤蒿二水並出南山東北入渭水渭水又東與新陽崖水合即隴水也東北出隴山隴山在今隴州西北六十里清水縣東北九十里其水西流逕隴右瓦亭南隗囂聞略陽䧟使牛邯守瓦亭即此亭也其水亦出隴山東南流歴瓦亭北又西南合為一水謂之瓦亭川在今秦州境西南流逕清賔溪北又西南與黒水合水出黒城北西南逕黒城西西南流莫吾南川水注之水東北出隴垂西南流歴黒城南注黒水黒水西南出懸鏡峽又西南入瓦亭川又有□水自西東㑹世謂之鹿角口又南逕阿陽縣故城東中平元年北地羗胡與邊章侵隴右漢陽長吏蓋勲屯阿陽以拒賊即此城也其水又南與燕無水合水源延發東山西注瓦亭水瓦亭水又南左㑹方城川西注瓦亭水瓦亭水又南逕成紀縣東歴長離川謂之長離水右與成紀水合源導西北當亭川東流出破石峽津流遂斷故瀆東逕成紀縣明一統志成紀廢縣在秦州漢置縣屬天水郡晉以後皆因之今省入秦州故帝太皥庖犧所生之處也漢氏以為天水縣王莽之阿陽郡治也又東潛源隱發通之成紀水東南入瓦亭川川水又東南與受渠水相㑹水東出大隴山西逕受渠亭北又西南入瓦亭川川水又西南流歴僵人峽路側巖上有死人僵尸巒穴故岫壑取名焉釋鞍就穴直上可百餘仭石路逶迤劣通劣薄也僅僅不足之辭宋書劉懐貞傳劣通車軸單步僵尸倚窟枯骨尚全唯無膚髪而已訪其川居之士云其鄉中父老作童兒時已聞其長舊傳此當是數百年骸矣其水又西南與略陽川水合水出隴山香谷西西流右則單溪西注左則閣水入焉其水又西歴蒲池郊石魯水出東南石魯溪西北注之其水又西入略陽川西得破社谷水次西得平相谷水又西得金里谷水又西得南室水又西得蹄谷水並出南山北流於略陽城東揚波北注川水又西逕略陽道故城北今陜西漢中府有畧陽縣乃漢沮縣屬武都郡恐非此略陽也此當在鞏昌府界中渥渠水出南山北逕埿峽北入城建武八年中郎將来歙與祭遵所部䕶軍王忠右輔將軍朱寵將二千人皆持鹵刀斧從番須圍中伐樹木開山道至略陽夜襲擊囂拒守將軍金梁等皆殺之因保其城隗囂聞略陽䧟悉衆以攻歙激水灌城光武親將囂走西城世祖與来歙㑹於此後漢書来歙傳建武八年春歙與征虜將軍祭遵襲畧陽遵道病分精兵隨歙合二千餘人伐山開道從番須圍中徑至略陽斬囂守將金梁因保其城囂大驚曰何其神也乃悉兵圍之斬山築隄激水灌城歙與將士固死堅守囂盡鋭攻之自春至秋士卒疲弊帝乃大發關東兵自將上隴囂衆潰走圍解於是置酒髙㑹勞賜歙班坐絶席位諸將之右注曰番須圍中皆地名其水自城北注川一水二川蓋囂所堨以灌略陽也川水西得白陽泉又西得蒲谷水西得蒲谷西川又西得龍尾溪水與渭何氏云疑作蒲谷水合俱出南山飛清疑作流北入川水又西南得水洛口水源東導隴山西逕水洛亭西南流又得犢奴水口水出隴山西逕犢奴川又西逕水洛亭南西北注之亂流西南逕石門峽謂之石門水西南注略陽川略陽川水又西北流入瓦亭水瓦亭水又西南出顯親峽石岩水注之水出北山山上有女媧祠庖犧之後有帝女媧焉與神農為三皇矣其水南流注瓦亭水瓦亭水又西南逕顯親縣故城東南在今秦州東南漢封大鴻臚竇固為侯國自石岩次得蝦䗫溪水得金黒水又得宜都溪水咸出左右參差相入瓦亭水又東南合安夷川口水源東出更胡谷西北流歴夷水川與東陽川水㑹謂之取陽交又西得何岩川水又西得羅漢水並自東北西南注夷水夷水又西逕顯親縣南西注瓦亭水瓦亭水又東南得大華谷水又東南得折里溪水又東得六合水皆出近溪湍峽注瓦亭水又東南出新陽峽崖岫壁立水出其間謂之新陽崖水又東南流於渭是也
11 	又東過上邽縣
12 	渭水東歴縣北封當作邽元和志云渭水在秦州上邽縣北十三里西自伏羗縣界流入按今秦州西南有上邽故城封山本邽山後魏避其主珪嫌名改上邽曰上封山亦隨而變山之隂逕固嶺北東南流蘭渠川水出自北山帶佩衆溪南流注於渭渭水東南與神澗水合開山圗所謂靈泉池也俗名之為萬石灣淵深不測實為靈異先後漫遊者多罹其斃渭水又東南得歴泉水北歴泉溪東南流注於渭渭水又東南出橋西亭西又南得藉水口水出西山百澗羣流摠成一川東歴當亭川即當亭縣治也左則當亭水注之右則曾席水又東與大弁州當作川水出西山此處疑有譌脫或當作又東與大弁川水合水出西山二源合注東歴大弁川東南流注於籍水在今秦州南藉水又東南流與竹嶺水合水出南山竹嶺二源同瀉東北入藉水藉水又次東北入上邽縣左佩五水東㑹占溪水次東有大魯溪水次東得小魯谷水次東有楊反谷水咸自北山注離注藉水宋本無離注二字藉水右帶五水竹嶺東得亂石溪水次東得水門谷水次東得羅城溪水次東得山谷水皆導源南山北流入藉水藉水又東黃瓜水注之其水發源黃瓜西谷東流逕黃瓜縣北又東清溪白水左右夾注又東北大旱谷水南出旱溪歴澗北流泉溪委漾同注黃黃水黃瓜水又東北歴赤谷咸歸於藉藉水又東宋本有合字毛泉谷水又東逕上邽城南又得覈泉水並出南山北流注於藉藉水即洋水也北有濛水注焉水出縣西北邽山翼帶衆流積以成溪東溪宋本作東流南屈逕上邽縣故城西側城南出上邽故邽戎國也秦武公十年伐邽縣之舊天水郡治五城相接北城中有湖水今名天水湖在秦州南七里其水冬夏無增減有白龍出是湖風雨隨之故漢武帝元鼎三年改為天水郡其鄉居悉以板蓋屋詩所謂西戎板屋也濛水又南注藉水山海經曰邽山濛水出焉而南流注於洋謂是水也藉水又東得陽谷水又得宕谷水並自南山北入於藉藉水又東合叚溪水出西南馬門溪東北流合藉水藉水又東入於渭渭水又歴橋亭南而入綿諸縣東今西和縣東北五十里有綿諸故城與東亭水合亦謂之為橋水也清水又或為通稱矣水源東發小隴山衆川瀉浪一本作衆川瀉注統成一水西入東亭川為東亭水與小祗大祗二水合又西北得南神谷水三川並出東南差池瀉注又有埋蒲水翼帶二川與延水並西南注東亭水東亭水又西右則暵溝水次西得麴谷水水側出東南二溪西北流注東亭川水右則溫谷水出小隴山又西□谷水出南北□溪西南注東亭川水東亭川水又西得清水口清水導源東北隴山一宋本作二源俱發西南出龍口一作谷合成一水西南流磨細野峽逕清池谷又逕清水縣故城東清水縣今屬鞏昌府王莽之識睦縣矣其水西南合東亭川謂之清水又逕清水城南又西與秦水合水出東北大隴山秦谷二源雙導歴三泉合成一水而歴秦川川有育故亭秦仲所封也秦之為號始自是矣秦水西逕降隴縣故城南按漢志隴縣屬天水郡無所謂降隴縣者降字疑衍又西南自亥松多上下疑有脫文譌字二水出隴山合而西南流逕降隴城北又西南注秦水秦水又西南歴隴川逕六槃口過清水城西南注清清宋本兩清字下俱有水字上下咸謂之秦川又西羗水注焉水北出羗谷引納衆流合以成溪●水星㑹句有譌誤謂之小羗水西南流左長谷水西南注之右則東部水東南入焉羗水南入清水清水又西南得綿諸水口其導源西北諸溪東南與長思水疑漏合字北出思溪南入綿諸水又東南歴綿諸故道北東南入清水清水東南注渭渭水又東南合涇谷水水出西南涇谷之山東北流與橫水合水出東南橫谷西北逕橫水壙上下有譌脫入西北涇谷水亂流西北出注谷峽又西北軒轅谷水注之水出南山軒轅溪南安姚瞻以為黃帝生於天水在上邽原本譌郢城東七十里軒轅谷皇甫謐云生壽邱邱在魯東門北未知孰是也其水北流注涇谷水又西北白城谷溪東北流白娥泉水出其西東注白城水白城水又東北入涇谷水谷水又東北歴董亭下楊難當使兄子保宗鎮董亭即是亭也其水東北流注於渭山海經曰涇谷之山涇水出焉東南流注於渭是也渭水又東伯陽谷水入焉水出刑馬之山伯陽谷北流白水出東南白溪水西北注伯陽水伯陽水又西北歴谷引控羣流北注渭水又東歴大利又東南流猫當作苗地道記云有三危三苗所處故曰苗谷谷水注之涇谷伯陽谷苗谷並在今清水縣界水出南疑當作南出刑馬山北歴平作西疑譌北逕苗谷屈而東逕伯陽城南謂之伯陽川蓋李耳西入往逕所由故山原畎谷往往播其名焉渭水東南流衆川瀉浪邊次鳴注左則伯陽東溪水注之次東得望松水次東得毛六溪水次東得皮周谷水次東得黃杜東溪水並出北山南入渭水其右則胡谷水東得丠谷水次東得丠谷東溪水次東有銅岩谷水並出南山東北注渭渭水又東南出石門度小隴山逕南由縣南東與楚水合世所謂長蛇水水出刑項本作汧縣之數歴山也南流逕長蛇戍東魏和平三年築徙諸流民以遏隴冦楚水又南流注於渭闞駰以是水為沂水言宋本作焉又東汧汙二水入焉余按漢地志沂水出汧縣西北元和志秦州清水縣有小隴山一名隴坻又隴州南由縣渭水在縣南四十里按今鳯翔府隴州東南百二十里有南由故城本漢汧縣後魏析置闞駰十三州志與此同復以汧水為龍魚水蓋以其津流逕通而更攝其通稱矣水東入散關抱朴子神仙傳曰老子西出關關令尹喜候氣知真人將有西遊者遇老子彊令之著書耳不得已為著道德二經謂之老子書也有老子廟于寳搜神記云老子將西入關關令尹喜好道之士覩真人當西乃要之途也皇甫士安髙士傳云老子為周柱下史及周衰乃以官隱為周守藏室史積八十餘年好無名接何氏云好無名接難解而世莫知其真人也至周景王十年孔子年十七遂適周見老聃此㨿孔子世家而言索隱曰莊子云孔子年五十一南見老耼蓋系家亦依此為說而不究其㫖遂俱誤也何者孔子適周豈訪禮之時即在十七耶且孔子見老耼云甚矣道之難行也此非十七之人語乃既仕之後言耳然幽王失其道平王東遷關以捍移人以職徙尹喜候氣非此明矣而往逕所由兹焉或可渭水又東逕西武功北俗以散關城宋本作名非也禇先生乃曰武功扶風西界小邑也蜀口棧道近山無他豪易髙者是也渭水又與其扞水合水疑漏出字周道谷北逕武都故道縣之故城西王莽更名曰善治也故道縣有怒特祠列異傳曰武都故道縣有怒特祠云神本南山大梓也昔秦文公二十七年伐之樹瘡隨合秦文公乃遣四十人持斧斫之猶不斷疲士一人傷足不能去臥樹下聞鬼相與言曰勞攻戰乎其一曰足為勞矣又曰秦公必特一作持不休答曰其如我何又曰赤灰跋於子何如乃黙無言臥者以告令士皆赤衣隨所斫以灰跋樹斷化為牛入水故秦為立祠史記秦本紀文公二十七年伐南山大梓豐大特徐廣曰今武都故道有怒特祠圖大牛上生樹本有牛從木中出後見於灃水之中正義曰括地志云大梓樹在岐州陳倉縣南十里倉山上錄異傳云秦文公時雍南山有大梓樹文公伐之輙有大風雨樹生合不斷時有一人病夜往山中聞鬼語曰秦若使人被髮以朱絲縛樹伐汝汝得不困耶樹神無言明日語聞公如其言伐樹斷有一青牛出走入豐水中其後牛出豐水中使騎擊之不勝有騎墮地復上髪解牛畏之不出故置髦頭漢魏晉因之武都郡立怒特祠是大梓牛神也按今俗畫青牛障是其水又東北歴大散關在今寳雞縣南五十二里通褒斜大路而入渭水也渭水又東而又合南山五溪水諸澗流注之也
13 	又東過陳倉縣西今為鞏昌府寳雞縣其故城在縣東二十里有二城相連上城秦文公築下城魏將郝昭築
14 	縣有陳倉山山上有寳雞鳴祠昔秦文公咸伯上下疑有譌脫朱云當作文公感伯道之言然此事見于晉太康地志及搜神記而二書中俱無所謂伯道其人不知朱本何據云然之言遊獵於陳倉遇之於此坂得若石焉其色如肝城如上下疑有譌脫朱云一作歸而寳祠之故曰陳寳其來也自東南暉□聲若雷野雞皆鳴故曰雞鳴神也史記秦本紀文公十九年得陳寳索隱曰按漢書郊祀志云文公獲若石云於陳倉北坂城祠之其神來若雄雉其聲殷殷云野雞夜鳴以一牢祀之號曰陳寳又臣瓉云陳倉縣有寳夫人祠嵗與葉君神㑹也蘓林云寳如石似肝云語辭里正義曰括地志云寳雞神在岐州陳倉縣東二十 故陳倉城中晉太康地志云秦文公時陳倉人獵得獸若彘不知名牽以獻之逄二童子童子曰此名為媦常在地中食死人腦即欲殺之拍捶其首媦亦語曰二童子名陳寳得雄者王得雌者霸陳倉人乃逐二童子化為雉雌上陳倉北坂為石秦祀之搜神記云其雄者飛至南陽其後光武起於南陽皆如其言也地理志曰有上公明星黃帝孫舜妻育冢有羽陽宮秦武王起按漢志右扶風陳倉有上公明星黃帝孫舜妻育冢有羽陽宮秦武王起也應劭曰縣氏陳山姚睦曰黄帝都陳言在此榮氏開山圖注曰伏犧生成起當從宋本作紀下同起徙治陳倉也帝王世紀曰庖犧生於成紀今天水郡有成紀縣魏明帝遣將軍太原郝昭營宋本作築陳倉城成諸葛亮圍之亮使昭鄉人靳詳說之不下亮以數萬攻昭千餘人以雲梯衝車地道逼射昭昭以火射連石拒之亮不利而還今灄水對亮城是與昭相禦處也陳倉水出於陳倉山下東南流注於渭水渭水又東與陽溪合其水上承斜水水自斜谷分注綏陽溪北屇陳倉入渭故諸葛亮與兄瑾書曰有綏陽小谷雖山崕絶重溪水縱橫難用行軍者邏候往来要道通人今使前軍斫治此道以向陳倉足以扳連賊勢使不得分兵東行者也渭水又東逕郁夷縣故城南郁夷故城在隴州西五十里地理志曰有汧水祠王莽更之曰郁平也東觀漢記曰隗囂圍来歙於略陽世祖詔曰桃花水出舩槃皆至郁夷陳倉分部而進者也汧水入焉汧水今名汧河在隴州治西南源出汧山流逕汧陽縣至寳雞縣東入渭水出汧縣之蒲谷鄉弦中谷決為弦蒲藪爾雅曰水決之澤為汧汧之為名實兼斯舉水有二源一水出縣西山世謂之小隴山在今隴州西巖嶂髙嶮不通軌轍故張衡四愁詩曰我所思兮在漢陽欲往從之隴坂長其水東北流歴澗注以成淵潭深不測出五色魚俗以為靈而莫敢操宋本作採捕因謂是水為龍魚水自下亦通謂之龍魚川川水東逕汧縣故城北汧縣今為鞏昌府隴州史記秦文公東獵汧田因遂都其地是也史記秦本紀文公三年東獵四年至汧渭之㑹曰昔周邑我先秦嬴於此後卒獲為諸侯乃卜居之占曰吉即營邑之又東歴澤亂為一右曰龍泉泉逕五尺源流舊一作奮通淪漪四泄東北流注於汧汧水又東㑹一水發南山西側俗以此山為吳山三峰霞舉疊秀雲天崩巒傾返山頂相捍望之恒有落勢地理志曰吳山在縣西古之汧山也國語所謂虞矣山下石穴廣四尺髙七尺水溢石空一作穴懸波側注漰漰上疑有脫字漭盪發源穴宋本作成川北流注於汧自水㑹上下咸謂之龍魚川汧水又東南逕隃麋縣故城南在今汧陽縣三十里王莽之扶亭也昔郭歙恥王莽之徵而遁跡於斯建武四年光武封耿沉為侯國矣後漢書耿弇父况為上谷太守與彭寵同擊王郎封隃糜侯此云耿沉誤汧水東南歴慈山東南逕郁夷縣逕平陽故城南史記秦寧公二年徙平陽徐廣曰故郁之平陽亭也城北有漢邠州刺史趙融碑靈帝建安元年立汧水又東流於渭水渭水之右磻溪水在今寳雞縣東南八十里注之水出南山兹谷乗髙激流注於溪中溪中有泉謂之兹泉泉水潭積自成淵渚即呂氏春秋所謂太公釣兹泉也今人謂之几谷石壁深髙幽隍邃宻林障秀阻人迹罕交東南隅有石室蓋太公所居也水流次平石釣處即太公垂釣之所也其投竿跽餌兩膝遺跡猶存是有磻溪之稱也其水清泠神異北流十二里注於渭北去維堆城七十里渭水又東逕石源即北原也青龍二年諸葛亮出斜谷與司馬懿屯渭南雍州郭淮䇿亮必爭北原而屯遂先據之亮至渭水又逕五丈原北魏志郭淮傳青龍二年諸葛亮出斜谷並田於蘭坑是時司馬宣王屯渭南淮䇿亮必爭北原宜先據之宣王善之遂屯北原壁壘未成蜀兵大至據此當云亮兵果大至今但云亮至疑有脫譌魏春秋曰諸葛亮據渭水南原司馬懿謂諸將曰亮若出武功依山東轉者是其勇也若西上五丈原諸君無事矣石源五丈原並在郿縣西亮果屯此原與懿相禦渭水又東逕郿縣故城南郿縣故城在今縣東北十五里地理志曰右輔都尉治魏春秋諸葛亮冦郿司馬懿㨿郿拒亮即此縣也
15 	水經注集釋訂訛卷十七
21.卷十八
1 	欽定四庫全書
2 	水經注集釋訂訛卷十八歸安沈炳巽撰
3 	渭水中
4 	又東逕武功縣北武功今屬西安府故城在郿縣東四十里渭水於縣斜水自南注之水出縣西南衙嶺山北歴斜谷逕五丈原東在今郿縣西三十里諸葛亮與步隲書曰僕前軍在五丈原原在武功西十里餘水出武功縣故亦謂之武功水也是以諸葛亮表云臣遣虎步監孟琰據武功水東司馬懿因水長攻琰營臣作竹橋越水射之橋成馳去其水北流注於渭地理志曰斜水出衙嶺北至郿注渭水又東逕馬冢北諸葛亮與步隲書曰馬冢在武功東十餘里有髙勢攻之不便是以留耳渭水又逕武功縣故城北王莽之新光也地理志曰縣有太一山古文以為終南杜預以為中南也亦曰太白山在武功縣南去長安二百里不知其髙幾何俗云武功太白去天三百山下軍行不得鼔角鼔角則疾風雨至杜彥達曰太白山南連武功山於諸山最為秀傑冬夏積雪望之皓然山上有谷春祠春櫟陽人成帝時病死而尸不寒後忽出櫟南門及光門上而入太白山民為立祠於山嶺春秋來祠中山宋本作止宿焉山下有太白祠民所祀也劉曜之世是山崩長安人劉終於崩此處有脫譌今附錄劉終得玉事 十六國春秋前趙錄劉曜光初四年終南山崩長安人劉終於崩所得白玉方一尺有文字曰皇亡皇亡敗趙昌井水竭構五梁咢酉小衰困囂䘮嗚呼嗚呼赤牛奮靷其盡乎羣臣咸賀以為勒滅之徵而左㑹左陽水世名西水北出左陽溪南流逕岐州城西魏置岐州刺史治左陽水又南流注於雍水雍水又與東水合俗名也北出河宋本作俗名之北水出河桃谷南流右㑹南源世謂之返眼泉亂流南逕岐州城東而南合雍水州居二水之中南則兩川之交㑹也世亦名之為淬空水東流鄧公泉注之水出鄧艾祠北故名曰鄧公泉數源俱發於雍縣城南雍縣今為鳯翔府冶縣故秦德公所居也晉書地道記以為西虢地也漢書地理志以為西虢縣太康記曰虢叔之國矣有虢宮平王東遷叔自此之上陽為南虢矣雍有五畤祠以上祠五帝昔秦文公田於汧渭之間史記秦本紀秦之先非子居犬丘周孝王召使主馬於汧渭之間馬大蕃息汧又封禪書文公十六年東獵 渭之間夢黃蛇自天屬地其口止於鄜衍以為上帝之神於是作鄜畤祠白帝秦宣公作宻畤於陳倉北坂祀青帝焉靈公又於吳陽作上畤祀炎帝焉獻公作畦畤祀赤帝焉漢髙帝問曰天有五帝今何四也博士莫知其故帝曰我知之矣待我而五遂立北畤祀黒帝焉史記封禪書秦文公夢黃蛇自天下屬地其口止於鄜衍又獲陳寳於陳倉北坂城作鄜畤祭白帝焉秦宣公作密畤於渭南祭青帝秦靈公作吳陽上畤祭黄帝作下畤祭炎帝秦獻公時櫟陽雨金自以為得金瑞故作畦畤而祀白帝漢二年髙祖立黒帝祠命曰北畤應劭曰四面積髙曰雍闞駰曰宜為神明之隩故立羣祠焉又曰鳯臺鳯女祠秦穆公時有簫史者善吹簫能致白鵠孔雀穆公女弄玉好之公為作鳯臺以居之積數十年一旦隨鳯去云雍宮世有簫管之聲焉今臺傾祠毀不復然矣列仙傳蕭史者秦穆公時人也善吹簫能致孔雀白鶴於庭穆公有女字弄玉好之公遂以女妻焉口教弄玉作鳯鳴居數年吹似鳯聲鳯凰來止其屋公為作鳯臺夫婦止其上居不下數年一旦皆隨鳯凰飛去故秦人為作鳯女祠於雍宮中時有簫聲而已鄧泉東流注於雍自下雖㑹他津猶得通稱故禹貢有雍沮㑹同之文矣雍水又東逕邵邵朱本俱俱邰亭南世謂之樹亭川蓋邵樹聲相近誤耳亭故邵公之菜邑也京相璠曰亭在周城南五十里後漢郡國志曰郡當作郿今屬鳯翔府縣有邵亭謂此也雍水又東南流與杜水合水出杜陽山其水南流謂之杜陽川東南流左㑹漆水水出杜陽縣之漆溪謂之漆渠故徐廣曰漆水出杜陽之岐山者是也漆渠水南流大欒水注之出西北大道川東南流入漆即故岐水也淮南子曰岐水出石橋山東南流相如封禪書曰牧龜於岐史記相如傳作獲周餘珍收龜於岐漢書作獲周放龜於岐文頴注曰周放畜餘龜於池沼之中至漢得之於岐山之旁此云牧龜誤漢書音義曰岐水名也謂斯水矣二川洋逝俱為一水南與杜水合俗謂之小黃水朱云當作小橫水亦或名之米流水逕岐山而又屈逕周城南城在岐山之陽而近西所謂居岐之陽也非直因山致名亦指水取稱矣又歴周原下北則中水鄉成周聚故曰有周也水北即岐山矣昔秦盜食穆公馬處也呂氏春秋秦穆公失其乗馬見野人方將食於岐山之陽公曰食驂馬之肉而不還飲酒者恐傷女也於是徧飲而去岐水又東逕姜氏城南為姜水按世本炎帝姜姓帝王世紀曰炎帝神農氏姜母安登謝云姜母安登宋本作母曰姜姒朱謀㙔云謝引宋本亦誤據世紀當作神農氏姜姓母安登遊華陽感神而生炎帝長於姜水水合而東逕美陽縣之中亭川水也今西安府武功縣西北二十五里有美陽故城今鳯翔府扶風縣是其地也水發杜陽縣大嶺側世謂之赤泥峴㳂波歴澗俗名大橫水也疑即杜水矣其水東南流東逕杜陽故城今鳯翔府麟縣乃漢杜陽縣地東西三百步南北二百步世謂之故縣川又故縣有杜陽山山北有杜陽谷有地穴北入亦不知所極在大柱山南故縣取名焉亦指是水而攝目矣即王莽之通杜也故地理志曰縣自杜水東二坑水注之水有二源一水出西北瀆魋水二合而東此句疑有譌脫歴五將山又合鄉谷水水出鄉溪東南流入杜謂之鄉谷川又南莢水注之水出好畤縣梁山大嶺泉南逕梁山宮西故地理志曰好畤有梁山宮秦始皇起水東有好畤縣故城王莽之好邑也世祖建武二年封建威大將軍耿弇為侯國又南逕美陽縣之中亭川注雍水謂之中亭水又南逕美陽縣西永元二年更封鄣雍侯耿秉為侯國後漢書耿弇傳耿秉於章帝章和二年封美陽侯今云和帝永元二年誤且秉亦無鄣雍之封而云更封鄣雍侯者不知何據所未詳也其水又南流注於渭渭水又東逕郿塢南在今郿縣東北十五里漢獻帝傳曰董卓發卒築郿塢髙與長安城等積穀為三十年儲自云事成雄據天下不成守此足以畢老其愚如此渭水之東洛谷之水出其南山洛谷北流逕長城西魏甘露三年蜀遣姜維出洛谷圍長城即斯地也
5 	又東●水從南來流注之朱本據宋本補注八十五字今從之 𦬆水在今盩厔縣東南
6 	芒水出南芒谷北流逕玉女房水際山側有石室世謂之玉女房芒水又北逕盩厔縣之竹圃中分為二水漢沖帝詔曰翟義作亂於東霍鴻負倚盩厔芒竹即此也其水分為二流一水之東北為枝流一水北流注於渭也
7 	水經注集釋訂訛卷十八
22.卷十九
1 	欽定四庫全書
2 	水經注集釋訂訛卷十九歸安沈炳巽撰
3 	渭水下
4 	渭水又東過槐里縣南今為西安府興平縣故城在縣東南十一里又東澇水從南来注之明一統志澇水出鄠縣南山澇谷合 水流至長安縣界入潏水渭水逕縣之故城南漢書集注李竒謂之小槐里之西城也又東與芒水枝流合水受芒水於竹圃東北流又屈而入渭宋本作又屈西北入於渭
5 	渭水又東北逕黄山宮南在今興平縣西南三十里元和志渭水南去興平縣二十九里
6 	即地理志所云縣有黃山宮惠帝三年漢志作二年起者也東方朔傳曰武帝微行西至黃山宮故世謂之遊城非也
7 	就水注之
8 	水出南山就谷北逕大陵西世謂之老子陵昔李耳為周柱下史以世衰入戎於此有冢事非經證然莊周著書云老𥅆死秦佚弔之三號而出是非不死之言人禀五行之精氣隂陽有終變亦無不化之理以是推之或復如傳古人許以傳疑故兩存耳就水歴圃朱本云疑譌或是陵字北與黒水合上承三泉就水之右三泉竒發言歸一瀆北流左逕就水就水又北流注於渭
9 	渭水又東合田溪水
10 	水出南山田谷北流長楊宮西又北逕盩厔縣故城西今屬西安府又東北與一水合水上承盩厔南疑有譌字南泉北逕其縣東又北逕思鄉城西又北注田溪田溪水又北流注於渭水也縣北有䝉蘢源上承渭水於郿縣今屬鳯翔府東逕武功縣今屬西安府為成林源東逕縣苑亦曰靈軹源河渠以引堵水徐廣曰一作諸水是也
11 	渭水又東逕槐里縣故城南縣故犬丘邑也周赧王都之秦以為廢丘按帝王世紀及世本並云懿王自鎬徙都犬丘宋𠂻注云犬丘一名廢丘今槐里是也史記亦云懿王嘗居於犬丘此云赧王誤亦曰舒丠和平元年桓帝封左中郎將皇甫嵩為侯國後漢書皇甫嵩傳靈帝中平元年封槐里侯今云桓帝和平元年誤縣南對渭水北背通渠史記秦本紀云原本譌去秦武王三年渭水赤三日秦昭王三十四年渭水又大赤三日秦武王三年渭水赤見秦始皇本紀後重敘秦世系中而昭王三十四年渭水又大赤三日句無從查核豈古本有此而今無之耶所不解矣洪範五行傳曰赤者火色也水盡赤以火沴水也渭水秦大川也隂陽亂秦用嚴刑敗亂之象後項羽入秦封司馬欣為塞王都櫟陽董翳為翟王都髙奴章邯為雍王都廢丘居槐里項羽分封時未有槐里之名至漢三年始更名則此三字疑衍為三秦漢祖北定三秦引水灌城遂滅章邯三年改曰槐里王莽更名槐治也世謂之為大槐里晉大康中始平郡治也其城逓帶防陸舊渠尚存即漢書所謂槐里環隄者也東有涌水宋本作漏水出南山赤谷東北流逕長楊宮東宮有長楊樹因以為名渭水宋本作漏水又北逕葦圍西亦謂之仙澤又北逕望仙宮又東北耿谷水注之水發南山耿谷北流與柳泉合東北逕五柞相去八里並以樹名宮亦由陶氏以五柳立稱故張晏曰宮有五柞樹在盩厔縣西一作矣其水北逕仙澤東北又逕望仙宮東又北與赤水㑹又北逕思鄉城東又北注渭水
12 	渭水又東合甘水
13 	水出南山甘谷北逕秦文王萯原本譌負陽宮西又北逕五柞宮東又北逕甘亭西在在上疑有亭字水東鄠縣昔夏啟伐有扈作誓於是亭故馬融曰有扈甘南何氏校改甘字在有扈上郊地名也甘水又東得澇水口水出南山澇谷北逕漢宜春觀又東北逕鄠縣故城西鄠縣今屬西安府故城在今縣北二里元和志渭水北去鄠縣一十七里澇水際城北出合渼陂水水出宜春觀北東北流注澇水北流入於渭即上林故地也東方朔稱武帝建元中微行北至池陽西至黃山南獵長楊東遊宜春夜漏十刻乃出於外宋本作與侍中常侍中常侍武騎待詔及隴西北地良家子能騎射者期諸殿下按東方朔傳作殿門故有期門之號旦明入山下馳射鹿豕狐兔手格熊羆上大驩樂之上仍使太中大夫虞丘壽王孫云虞丘即吾丘古字通與待詔能用□古筭字者舉措按傳當作籍師古曰舉計其數而為簿籍也阿城以南盩厔以東宜春以西提封頃畆及其賈宜按傳當作直屬之南山以為上林苑東方朔諌秦起阿房而天下亂因陳泰階六符之事上乃拜太中大夫給事中賜黃金百斤卒起上林苑故相如請為天子遊獵之賦稱烏有先生亡是公而奏上林也
14 	又東豐水從南来注之
15 	地說云渭水又東與豐水㑹於短隂山按豐水今自長安縣界西北流逕咸陽縣南三里注於渭元和志咸陽縣渭水南去縣三里短隂原在縣西南二十里蓋即短隂山也秦中諸原類皆有山體故或謂之山不必峭拔也內水㑹無他髙山異巒所有唯原阜石激而已水上舊有便門橋與便門對直武帝建元三年造張昌曰橋在長安西北茂林東如淳曰去長安四十里渭水又逕太公廟北前有太公碑文字褫缺今無可尋
16 	渭水又東北與鎬水合在今咸陽縣界水上承鎬池於昆明池北周武王之所都也故詩云考卜維王宅是鎬京維龜正之武王成之自漢帝穿昆明池於是基搆淪裭今無可究春秋後傳曰使者鄭客鄭客宋本水經及搜神記太平廣記俱作容此云客恐誤入柏谷關至平舒置見華山有素車白馬問鄭客安之答曰之咸陽曰吾華山君使願託書致鄗池君子之咸陽過鎬池見大梓下有文石取以欵扣梓當有應者以書與之勿妄發致之得所欲鄭客行至鄗池見一梓下果有文石取以欵梓應曰諾鄭客如睡覺而見宮闕若王者之居焉謁者出受書入又見頃聞語聲言祖龍死神道芒昧理難辨測故無以精其幽致矣鄗水又北流西北注與滮池合水出鄗池西而北流入於鄗毛詩云滮流浪也而世傳以為水名矣鄭𤣥曰豐鄗之間水北流也鎬水北逕漢靈臺西又逕磁石門西門在阿房前悉以磁石為之故專其目合疑作令四夷朝者有隱甲懐刄入門而脅之以示神三輔黄圗云阿房宮以磁石為門懐刄止之故亦曰却胡門也鎬水又北逕於渭渭水北有杜郵亭去咸陽十七里今為孝里亭中有白起祠嗟乎有制勝之功慙尹商之仁是地即其伏劍處也辛氏三秦記曰畢陌西北有孝里畢陌西有白起墓潘岳西征賦云索杜郵其焉在云孝里之前號惘輟駕而容與哀武安而興悼
17 	渭水又東北逕渭城南今為西安府咸陽縣故城在縣東北十七里文頴以為故咸陽矣秦孝公之所居離宮也獻公都櫟陽天雨金周太史儋見獻公曰周故與秦國合而別別五百歲復合合七十嵗而霸王出至孝公作咸陽築冀闕而徙都之故西京賦曰秦里其霸實為咸陽按西京賦作秦里其朔薛綜注云里居也朔北也秦地居其北是曰咸陽太史公曰長安故咸陽也漢髙帝更名新城武帝元鼎三年別為渭城在長安西北渭水之陽王莽之京城也始𨽻扶風後并長安
18 	而沈禹貢錐指泬一作潏漢志鄠縣灃水出縣南又有潏水皆北過上林苑入渭按潏水入渭在長安縣界水注之
19 	其水上承皇子陂於樊川其地即杜之樊鄉也漢祖至櫟陽以將軍樊噲灌廢丘最賜邑於此鄉也其水西北流注杜縣之杜京西西北流逕杜伯塚南在今長安縣下杜城東南杜伯與其友左儒仕宣王儒無罪見害杜伯死之終能報恨於宣王故成公子安五言詩曰誰謂鬼無知杜伯射宣王國語云周之衰也杜伯射王於鄗墨子明鬼篇周宣王殺其臣杜伯而不罪杜伯曰吾君殺吾而不罪若以死者為無知則止矣若死而有知不出三年必使吾君知之其後三年宣王合諸侯而田於□田車數百乗從數千人滿野日中杜伯乗白馬素車朱衣冠執朱弓挟朱矢追宣王射入車上中心折脊殪車中伏□而死史記曰周宣王殺杜伯而非其罪伯之友左儒爭之於王九復之而王不許王曰汝别君而異友也儒曰君道友逆則順君以誅友友道君逆則師友以違君王怒曰易而言則生不易則死儒曰士不枉義以從死不易言以求生臣能明君之過以正杜伯之無罪殺杜伯左儒死之汲冢瑣語云王之妾女鳩求通杜伯杜伯不可女鳩反訴之王王囚杜伯伯之友左儒九諫而不聽并殺之後三年而杜伯射王矣沈水又西北逕下杜城即杜伯國也沈水又西北支合故渠渠有二流上承交水合於髙陽原而北逕河池陂東而北注沈水沈水又北與昆明故池㑹又北逕秦通六基東又北逕堨水陂東又北得陂承其陂東北流於沈水沈水又北逕長安城西與昆明池水合水上承池於昆明臺故王仲都所居也桓譚新論稱元帝被病廣求方士漢中送道士王仲都詔問所能對曰能忍寒暑乃以昆明池上環水而馳桓譚新論作乃於盛寒日載以駟馬車於昆明池上環氷而馳御者厚衣狐裘寒戰而仲都獨無變色臥於池臺上暉然自若夏大暑日使曝坐環以十爐火不言熱又身不汗池水北逕鎬京東秦阿房宮西史記曰秦始皇三十五年以咸陽之人多先王之宮小乃作朝宮於渭南亦曰阿城也始皇先作前殿阿房上可坐萬人下可建五丈旂周馳為閣道三輔黃圗作複道自殿直抵城南山表山顛為闕為復道自阿房度渭屬之咸陽象天三輔黃圗作太極閣道道下朱本作絶漢三輔黃圗無漢字作閣道抵營室也漢扺營室也關中記曰阿房殿在長安西南二十里殿東西千步南北三百步庭中受十萬人其水又屈而逕其北東北流注堨水陂陂水北出逕漢武帝建章宮東於鳯闕南東注沈水又北逕鳯闕東三輔黃圗曰建章宮漢武帝造周二十餘里千門萬戸其東鳯闕髙七丈五尺當從三輔黄圗作七十丈五尺俗言真女樓非也漢武帝故事云闕髙二十丈關中記曰建章宮圎闕臨北道有金鳯在闕上髙丈餘故號鳯闕也繁欽建章鳯闕賦曰秦漢規模廓然毀泯唯建章鳯闕巋然獨存雖非象魏之制亦一代之巨觀也沈水又北分為二水一水東北流一水北逕神明臺東傳子上下疑有譌脫宮室曰上於建章中作神明臺井幹樓咸髙五十餘丈皆作懸閣輦道相屬焉三輔黃圗曰神明臺在建章宮中上有九室今人謂之九子䑓而實非也沈水又逕漸臺東漢武故事曰建章宮北有太液池池中有漸臺三十丈漸浸也為池水所漸一說星名也朱本引晉天文志云漸臺四星在織女東南臨水之臺也南有璧門三層髙三十餘丈中殿十二間階陛咸以玉為之鑄銅鳯五丈飾以黃金棲宋本作樓屋上椽首薄以玉璧因曰璧玉門也沈水又北流注渭亦謂是水為潏水也故呂忱曰潏水出杜陵縣漢書音義曰潏水聲而非水也亦曰髙都水前漢之末王氏五侯大治池沼引它水當從宋本作引髙都水入長安城故百姓歌之曰五侯初起曲陽最怒壊决髙都竟連五杜土山漸臺像西白虎即是水也
20 	又東過長安縣北
21 	渭水東分為二水廣雅曰水自渭出為澩其由猶由古通河之有雍也此瀆東北流逕魏雍州刺史郭淮碑南又東南合一水逕兩石人北秦始皇造橋鐵鐓重不勝故刻石作力士孟賁等像以祭之鐓乃可移動也又東逕陽侯祠北漲輙祠之此神能為大波故配食河伯也後人以為鄧艾祠悲哉讒勝道消專忠受害矣渭水又東注此水水上有梁謂之渭橋秦制也亦曰便門橋元和志云在咸陽西南十里秦始皇作離宮於渭水南北以象天宮故三輔黃圗曰渭水貫都以象天漢橫橋南度以法牽牛橋廣六丈南北二百八十步六十八間七百五十柱北馮翊立之有北下六字宋本無一百二十二梁橋之南北有隄激立石柱柱南京兆立之柱北馮翊立之有令丞各領徒一千五百人橋之北首壘石水中故謂之石柱橋也舊有忖留神象此神嘗與魯班語班令其人宋衣作神出忖留曰我貌獰醜卿善圗物容我不能出班於是拱手與言曰出頭見我忖留乃出首班於是以腳畫地忖留覺之便還沒水故置其象於水唯背以上立水上後董卓入關遂焚此橋魏武帝遂更修之橋三丈六尺忖留之象曹公乗馬見之驚又命下之燕丹子曰燕太子丹質於秦秦王遇之無禮乃求歸秦王為機發之橋欲以䧟丹丹過之橋不為發又一說交龍捧轝而機不發但言上下疑有脫文今不知其故處矣
22 	渭水又東與沈水枝津合水上承沈水東北流逕鄧艾祠南又東分為二水一水東入逍遥園注藕池池中有臺觀蓮荷被浦秀實可翫其一水北流於渭
23 	渭水又逕長安城北今西安府西北十三里有長安故城元和志中渭橋在咸陽縣東南二十二里本名横橋
24 	漢惠帝元年築六年成即咸陽也秦離宮無城故城之王莽更名常安十二門東出北頭第一門本名宣平門王莽更名春王門正月亭亦曰東城門其郭門亦曰東都門即逄萌掛冠處也第二門本名清明門一曰凱門王莽更曰宣德門布恩亭內有藉田倉亦曰藉田門第三門本名霸城門王莽更名仁壽門無疆亭民見門色青又名青城門或曰青綺門亦曰青門門外舊出佳瓜昔廣陵人邵平為秦東陵侯秦破為布衣種瓜此門瓜美故世謂之東陵瓜是以阮籍詠懐詩曰昔聞東陵瓜近在青門外連畛拒阡陌子母相鈎帶指謂此門也南出東頭第一門本名覆盎門王莽更名永清門長茂亭其南有下杜城應劭曰故杜陵之下聚落也故曰下杜門又曰端門北對長樂宮第二門本名安門亦曰鼎路門王莽更名光禮門顯樂亭即西安亭北對未央宮三輔黄圗長安南出第三門曰西安門北對未央宮云云據此則西安當是門名非亭名也即字亭字皆譌 宋本有第三門三字本名平門王莽更名信平門城三輔黃圗作誠城字譌正亭西出南頭第一門本名章門三輔黃圗作章城門王莽更名萬秋門億年亭亦曰光畢三輔黃圗作華門也又曰便門第二門本名直門三輔黃圗作直城門王莽更名直道門端路亭故龍樓門也張晏曰門樓有銅龍三輔黃圗曰長安西出第二門即此門也第三門本名西城門亦曰雍門王莽更名章義門著義亭其水北入有凾三輔黃圗作亟里氏名曰凾里門又曰光門亦曰突門雍錄作寔門北出西頭第一門本名橫門王莽更名霸都門左幽亭如淳曰橫音光故曰光門其外郭有都門有棘門徐廣曰棘門在渭北孟康曰在長安北秦時宮門也如淳曰三輔黃圖曰棘門在橫門外按漢書徐厲軍於此備匈奴又有通門亥門也其第二門本名洛門又曰朝門王莽更名建子門廣世亭按三輔黃圗長安城北第二門曰廚城門王莽更名建子門廣世亭據此則此二句應在厨門下錯簡於此一曰髙門蘇林曰髙門長安城北門也舊本誤以鄭縣註續此今改正一曰廚門其內有長安廚官在事故城曰廚門也如淳曰今名廣門也按上王莽更名建子門廣世亭二句應在此下第三門本名杜門亦曰利城門王莽更名進和門臨水亭其水有客舎故名曰客舎門又曰洛門也凡此諸門通逵九達疑當作通達九逵三途洞開隱以金堆按漢書賈山傳論秦作馳道有隱以金椎之句服䖍曰作壁如甬道隱築也以鐵錐築之據此則此亦當作金椎若云堆便無解矣周以林木左右出入為徒之經按三輔皇圗作為往来之徑玩文義徒字似難解蓋往字譌作徒字徑字譌作經字復脫去来字故難解耳行者升降有上下之別漢成帝之為太子元帝常急召之太子出龍樓門不敢絶馳道西至直城門方乃得度上恡遲問其故以狀對上恱乃著令令太子得絶馳道也渭水東合昆明故渠渠上承昆明池東口東逕河池北亦曰女觀陂又東合沈水亦曰漕渠又東逕長安縣南東逕明堂南舊引水為辟雍處在縣宋本無縣字鼎路門東南七里其制上圎下方九宮十二室四嚮五色堂北三百步有靈臺是漢平帝永始四年立渠南有漢故圜丘成帝建始二年罷雍五畤始祀皇天上帝於長安南郊應劭曰天郊在長安南即此也故渠之北有白亭博望苑漢武帝為太子立使通賔客從所好也太子巫蠱事發斫杜門東出史良娣死塟於苑北宣帝以為戾園以倡優千人樂思后園廟故亦曰于宋本作千鄉故渠又東而北屈逕青門外與沈水枝渠㑹渠上承沈水於章門西飛渠引水入城東為滄池池在未央宮西池中有漸臺漢兵起王莽死於此臺又東逕未央宮北髙祖在關東令蕭何成未央宮何斬龍首山而營之者山長六十餘里頭於渭按三輔黃圗作頭入渭水尾達樊川頭髙二十丈尾漸下髙五六丈土色赤而堅云昔有黒龍從南山出飲渭水其行道因山成跡不假版築髙出長安城北有𤣥武闕即北闕也東有蒼龍闕闕內有閶闔公車諸門公車古本作正車玉海引作止車未央殿東有宣室玉堂麒麟含章白虎鳯凰朱雀鵷鸞昭陽諸殿天祿石渠麒麟三閣未央宮北即桂宮也周十餘里內有明光殿走狗臺柏梁臺舊乗複道用相逕通故張衡西京賦曰鈎陳之外閣道穹窿屬長樂與明光逕北通於桂宮故渠出二宮之間謂之明渠也又東歴武庫北舊樗里子名疾秦惠王異母弟也滑稽多智秦人號曰智囊塟於昭王廟西渭南隂鄉樗里按史記樗里子傳曰樗里子疾室在於昭王廟西隂鄉樗里此云塟恐誤況下有塟於渭南章臺東句則此處當從史記作室在於為是故俗謂之樗里子云我百嵗後史記作後百嵗是史記是下有當字有天子之宮夾我墓穴以昭王七年卒塟於渭南章臺東至漢長樂宮在其東未央宮在其西武庫直其墓秦人諺曰力則任鄙智則樗里子也史記無子字明渠又東逕漢髙祖長樂宮北本秦之長樂宮也三輔黄圗作興周二十里殿前列銅人殿西有長信長秋永壽永昌諸殿殿之東北有池池北有層臺俗謂是池為酒池非也故渠北有漢京兆尹司馬文預碑故渠又東出城分為二渠即漢書所謂王渠者也蘇林曰王宮家渠也猶今御溝矣晉灼曰渠名也在城東霸門外一水逕楊橋下即青門橋也側城北逕鄧艾祠西而北注渭今無水其一渠東逕奉明縣廣城鄉之廣明苑南史皇孫及王夫人塟於郭北下漏宣帝遷于苑南六字以為悼園益園民千六百家立奉明縣以奉二園園在東都門昌邑王賀自霸上御法駕郎中令龔遂參乗至廣明東都門是也故渠東北逕漢太尉夏侯嬰冡西塟日柩馬悲鳴輕車罔進下得石槨銘云佳城鬱鬱三千年見白吁嗟滕公居此室遂塟焉冡在城東八里飲馬橋南四里故時人謂之馬冡按舊本脫誤今依禹貢錐指所引依次排錄禹貢錐指曰渭水下篇自此以後多錯簡黃子鴻㨿他書及州縣圗志悉為更定今從之
25 	又東逕霸陵縣北霸水合滻水從西北流注之按霸水入渭在今咸寜縣界
26 	霸者水上地名也古曰滋水矣秦繆公覇水宋本作世潘岳西征賦曰𢎞大順以霸世是也更名滋水為霸水以顯霸功水出藍田縣今屬西安府藍田谷所謂多玉者也西北有銅公水次東有輕谷水二水合而西注之又西流入渥水渥水又西逕嶢關北歴嶢柳城東西有二城魏置清渥軍於城內世亦謂之清渥城也秦二世三年漢祖入自武關攻秦趙髙遣將距於嶢關者也魏土地記曰藍田縣南有嶢關地名嶢柳道通荊州晉地道記曰關當上洛縣西北渥水又西北流入霸　霸水又北歴藍田川逕藍田縣也竹書紀年梁惠王三年秦子向命為藍君蓋子向之故邑也川有漢臨江王榮冡景帝以罪徵之將行祖於江陵北門車軸折父老泣曰吾王不反矣榮至中尉郅都急切責王王年少恐而自殺塟於是川有燕數萬銜土置冡上百姓矜之事見史記五宗世家霸水又左合滻水歴白鹿原東即霸川之西故芷陽矣史記秦襄王塟芷陽者也是謂之霸上漢文帝塟其上謂之霸陵上有四出道以瀉水在長安東南三十里故王仲宣賦詩云南登霸陵㟁迴首望長安漢文帝嘗欲從霸西馳下峻坂袁盎攬轡於此處上曰將軍怯也盎曰臣聞千金之子坐不垂堂百金之子立不倚衡聖主不乗危今馳不測如馬驚車敗奈髙廟何上乃止霸水又北長水注之水出杜縣白鹿原其水西北流謂之荊溪宋程大昌雍錄云漢城東二十里為霸陵霸陵之西則滻水滻水至此則已合霸霸又北流别有長水者水經所載凡有三派其末皆自白鹿原北入霸後因姚萇㨿有長安人為萇諱故改此水以為荆溪因此失其本名雖以顔師古之博而亦不能是正故其注釋長水校尉則曰長水胡名也長安志曰又以源長為義也皆因舊誤不能覺也按史記封禪書曰霸滻長水灃澇涇源皆非大川以近咸陽盡得比山川祠然則長之為名與渭配對則是元有其名非因胡騎及源長立義也次水之因姚萇而改名韋述兩京記實嘗言之矣宋 道長安志則亦知之其後自出其說乃曰荆溪本名長水後避姚萇諱改名荆溪而兩存不立明辨故見者難遽明也荊溪水又西北疑脫流字左合狗枷川水水有二源西川上承磈山之斫槃谷次東有苦谷二水合而東北流逕風涼原西關中圗曰麗山之西川中有阜名曰風涼原在磈山之隂雍州之福地即是原其水傍溪北注原上有漢武帝祠其水右合東川水出南山之石門谷孟谷次東有大谷次東有雀谷東有土門谷五水北谷疑譌當是合或是會西北歴風涼原東又北與西川㑹原為二水之㑹亂流北逕宣帝許后陵東而北去杜陵十里斯川於是有狗枷之名川東亦曰白鹿原也上有狗枷堡三秦記曰麗山西有白鹿原原上有狗枷堡秦襄公時有大狗來下有賊則狗吠之故一堡無患故川得厥目焉川水又東逕杜陵東元帝初元元年塟宣帝杜陵北去長安五十里陵之西有杜縣故城秦武公十一年縣之漢宣帝元康元年以杜東原上為初陵更名杜縣為杜陵也王莽之饒安也宋程大昌雍錄云杜縣與五代都城謹相並附故古事著迹此地者多也語謂城南韋杜去天尺五以其迫近帝都也今循杜縣地望從西及東以次言之庶其有倫也縣境西抵鄠縣東抵藍田故宣帝微時上下諸陵尤愛鄠杜之間杜即杜縣也鄠即鄠縣也境之最西抵鎬鎬之東為東杜即彪池上流也彪池之北即鎬也皇覽曰文王周公皆塟於畢畢鎬東之杜縣也鎬池之東於唐為長安縣南則周杜伯國也秦武公滅杜以杜國為杜縣縣之東有原名為東原宣帝以為已陵故東原之地遂為杜陵縣也既有杜陵縣則名稱與杜縣相混則遂改杜縣為下杜以別之或言杜縣之東有杜原而此之下杜在其下方故以杜名此全不審也凡世之名地而分上下者以水之上游下流而言之也中國之水萬折必東故東地常居西地之下流今杜縣正在杜陵之西而反為杜原下流者南山凡水皆礙東地之髙而皆西向豐鎬以行故杜陵遂為杜縣上流而杜縣反名下杜也杜縣之北即漢都城之覆盎門矣故此門一名杜門杜門即青門也在漢都城為東面南来第一門即邵平種瓜之地也宣帝既建杜陵又即縣南四十里塟許后故其地又號少陵原也凡宜春下苑皆少陵地也其地亦為曲江曲江之北又為樂遊原及樂遊苑及漢宣帝樂遊廟也廟至唐世基迹尚存與唐之曲江芙蓉園芙蓉池皆相並也宇文愷為隋營大興城以京城東南地髙不便故於城之東南存一坊穿芙蓉池以厭勝之杜甫樂遊園詩曰公子華筵地勢髙秦川對酒平如掌秦川即樊川也坐中見得秦川則可知其髙矣凡此皆古事之在杜境而推方可圗者也其水又北注荊溪荊溪又北入霸縣疑當是水又有溫泉入焉水發自原下入荊溪水亂流注於霸俗謂之滻水非也史記音義文帝出長安門注云在霸陵縣有故亭即郡國志所謂長門亭也雍錄云郊祀志曰文帝出長安門亭若見五人於道遂立五帝壇如淳曰長門亭名也亭以門為名而非城門之門也或者古來嘗有扼塞在此其門道尚在如鴻門之門其斯以為門矣宋次道長安志乃曰按長安城無名長門者此乃誤認門名而求之城門也然史記封禪書曰帝出長安門見五人於道則雖司馬遷亦誤長門亭為長安城門矣故圖經誤並城門以求而漢都元無長安門也史記云霸滻長水也疑衍雖不在祀典以近咸陽秦漢疑漏所字都涇渭長水盡得比大川之禮昔文帝居霸陵北臨厠指新豐路示慎夫人曰此走邯鄲道也因使慎夫人鼔瑟上自倚瑟而歌悽愴悲懐顧謂羣臣曰以北山石為槨用紵絮斮陳蕠漆其間豈可動哉釋之曰使其中有可欲雖錮南山猶有隟史記作郄使無可欲雖無石槨又何戚焉文帝曰善拜廷尉韋昭曰髙岸夾水為厠今斯原夾二水矣二水霸水長水也時滻水已入覇久矣髙雍錄云霸水行乎白鹿原上其地髙可以眺逺故 帝資其形勢而置軍此地至于文帝則生既樂之沒亦塟焉皆一地也文帝常臨厠而有感于北山之石邯鄲之路者面北以言也厠之為義韋昭曰夹二水而言也慎夫人家邯鄲邯鄲河北也出關而趨河北必自新豐故文帝指之以示夫人曰此走邯鄲道也北山者渭北之山如九嵕之類皆是也故此所言皆從霸上北望而言之也文帝又嘗欲騎車下覇西峻坂因袁盎致諫而止此之峻阪即白鹿原之西阪也文帝欲樂其地遂即霸上立陵以為霸陵也陵後又置縣是為霸陵縣也秦之霸城因亦𨽻漢之霸陵境而漢在縣東南十里不與霸上芷陽同為一地也薄后不□髙陵而塟于文陵東南二十里亦仍霸陵之名故又加南以别之是為南霸陵也及又曰白鹿原者自南山分枝而下行于藍田縣以 漢城之東長安志曰原接南山西北入萬年界抵滻水其東西可十五里南北可二十里也長安志霸水在萬年縣東二十一里自藍田縣来合滻北入渭又文帝霸陵薄太后陵皆在白鹿原上予合此數說而求之則白鹿原者南山之麓陂陁為原自藍田縣東而北入萬年縣者也滻水源低故行乎此源西北隅之外霸水所從来者髙故能中原為道而行乎原上也文帝之與薄后二陵皆在原上周宣時嘗有白鹿焉故原以為名也霸上霸城之類皆在北原之上文帝臨厠則在霸長兩水之間故曰臨厠也此白鹿原川途面勢之詳也霸水有橋王莽時灾黃圗謂跨水之橋也長安志曰橋隋開皇三年造至唐遂分為南北兩橋蓋隋唐因舊而增益之耳非剏也唐人語曰詩思在霸橋風雪中蓋出都而野此其始也霸有亭亭有尉李廣為亭尉所呵正在此廣時屏居藍田南山下此亭即其獵而旋歸之路也霸水又北㑹兩川又北故原左出焉霸水又北逕王莽九廟南王莽地皇元年博徵天下工匠壊撤西苑建章諸宮舘十餘所取材瓦以起九廟筭及吏民以義入錢穀助成九廟廟殿皆重瓦太初祖廟東西南北各四十丈髙十七丈餘廟半之漢書王莽傳九廟一曰黃帝大初祖廟為銅薄櫨飾以金銀窮極百工之巧禠漢書作帶髙増下功費數百鉅萬卒死者萬數霸水又北逕枳道在長安東十三里王莽九廟在其南漢世有白鶖羣飛自東都門過於枳道呂后祓除於霸上還見倉狗㦸於斯道也漢書五行志曰髙后八年三月祓霸上還枳道見物如倉狗橶髙后掖忽不見卜之趙王如意為祟遂病掖傷而崩注云橶謂狗持之也安雍錄枳道亭名也即秦王子嬰降沛公處在漢長 東十三里東都門外也長安東面三門此為北来第一門也自長安而出東都必由此門故西都之地而有門表於東都也猶汴京東門名曹門而臨安餘杭門外有湖州市也漢書曰有白蛾飛自東都門經枳道入內苑則東都門名前漢已有之矣東都云者其殆仍周也耶水上有橋謂之霸橋地皇三年霸橋木災木字疑衍漢書莽傳亦無木字自東起卒數千以水汎沃救不滅晨燌多盡多當是夕王莽惡之下書曰甲午火橋乙未立春之日也予以神明按莽𫝊予以神明下有聖祖黄虞遺統受命至於地皇四年為十五年正以二十字方接三年終句此節去故不可解三年終冬絶滅霸駮之橋欲以興成新室統壹長存之道也其名霸為長存橋霸下疑脫橋字霸水之宋本作又北左納漕渠絶霸右出焉東逕霸城北又東逕子楚陵北皇甫謐曰秦莊襄王塟於茫蕩之麗山京兆東南霸陵山劉向曰莊王大其名立墳者也戰國䇿曰莊王字異人名子楚故世人猶以子楚名陵又東逕新豐縣右㑹故渠上承霸水東北逕霸縣故城南在今西安府東二十五里漢文帝之霸陵漢縣也王莽更之曰水革按漢志作水章魏文帝黃初元年按魏畧徙銅人乃明帝景初元年今云文帝黄初恐誤徙長安金狄重不可致因留霸城南人有見薊子訓與父老共摩銅人曰正見鑄此時計爾曰以近五百年矣按後漢書方術傳子訓與一老翁共摩挲銅人相謂曰適見鑄此而已近五百嵗矣今所引有譌脫字句處故渠又北逕劉更始冢西更始二年為赤眉所殺故謂疑衍侍中劉恭夜往取而埋之按後漢書劉𤣥傳作劉恭夜往收藏其屍宋本作劉恭夜往收而埋之光武使司徒鄧禹塟於霸陵縣今為西安府咸寜縣更始尚書僕射行大將軍事鮑永持節安集河東聞更始死歸世祖累遷司𨽻校尉行縣逕更始墓遂下拜哭盡哀而去帝問公卿大中大夫張湛曰仁不遺舊忠不忘君行之髙者帝乃釋之又東北逕新豐縣今西安府臨潼縣及渭南縣又合漕渠漢大司農鄭當時所開也以渭難漕命齊史記河渠書齊下有人字水工徐伯河渠書伯下有表字索隠曰徐伯表水工姓名也小顔云以為表者廵行穿渠之處而表記之若今𥪡標表不是名也乃發卒穿渠引渭今源自昆明池南傍山原東注於河且田且漕大以為便按史記河渠書鄭當時言曰引渭穿渠起長安並南山下至河三百餘里徑易漕令齊人水工徐伯表悉發卒數萬人穿漕渠三嵗而通通以漕大便利其後漕稍多而渠下之民頗得以溉田矣今霸水又北逕秦虎圈東列士傳曰秦昭王㑹魏王魏王不行使朱亥奉璧一雙秦王大怒置朱亥虎圏中亥瞋目視虎眥裂血出濺虎虎不敢動即是處也霸水又北入於渭水渭水又東㑹成國故渠渠魏尚書左僕射衛臻征蜀所開也號成國渠引以澆故田其瀆上承汧水於陳倉東東逕郿及武功槐里縣北渠左有安定梁嚴冢碑碣尚存逕漢武帝茂陵南故槐里之茂鄉也應劭曰武帝與疑衍自為陵在長安西北八十餘里漢武帝故事曰帝崩後見形謂陵令薛平曰吾雖失勢猶為汝君奈何令吏卒上吾陵磨刀劍乎自今已後可禁之平頓首謝因不見推問陵傍果有方石可以為礪吏卒常盜磨刀劍霍光欲斬之張安世曰神道茫昧不宜為法乃止故阮公詠懐詩曰失勢在湏臾帶劍上吾丘故渠又北分為二渠東逕虎圏南而東入霸一水北合渭今無水故渠又東逕茂陵縣故城南武帝建元二年置地理志曰宣帝縣焉王莽之宣城也故渠又東逕龍泉北今人謂之溫泉非也渠北故坂此即龍淵廟如淳曰三輔皇圗有龍淵宮今長安城西有其處黃蓋宮之遺也朱箋處上有廟字黄字衍故渠又東逕姜原北疑衍渠北有漢昭帝平陵東南去長安七十里又東逕平陵縣故城南地理志曰昭帝置王莽之廣利也故渠之南有竇氏泉北有裴回廟又東逕漢大將軍魏其侯竇嬰冡南又疑脫東逕兩字成帝延陵南陵之東北五里即平帝康陵坂也故渠又東逕渭陵元帝永光四年以壽陵亭原上為初陵詔不立縣邑又東逕哀帝義陵南又逕惠帝安陵南陵北有安陵縣故城也地理志曰惠帝置王莽之嘉平也渠側有杜郵亭又東逕渭城北地理志曰縣有蘭池宮秦始皇微行逢盜於蘭池今不知所在也又東逕長陵南亦曰長山也三秦記曰長安城北有平原廣數百里民井汲巢居井深五十丈秦名天子冢曰山漢曰陵故通曰山陵矣風俗通曰陵者天生自然者也今王公墳隴稱陵春秋左傳曰南陵夏后臯之墓也春秋說題辭曰丘者墓也冢者種也種墓也羅倚於山分卑尊之名者也故渠又東逕漢丞相周勃冢南冢北有亞夫冢故渠東南謂之周氏曲又東南逕漢景帝陵南又東南注於渭今無水又東南逕霸縣北與髙陵分水今髙陵縣西南二里有髙陵故城東渭橋在縣南十里水南有定陶恭王廟傅太后陵元帝崩傅昭儀隨王歸國稱定陶太后後十年恭王薨子代為王徵為太子太子即帝位立恭王寢廟於京師比宣帝父悼王故事元壽元年傅后崩合塟渭陵潘岳關中記漢帝后同塋則為合塟不共陵也諸侯皆如之恭王廟在霸城西北廟西北即傅太后陵不與元帝同塋渭陵非謂元帝陵也蓋在渭水之南故曰渭陵也陵與元帝齊者謂同十二丈也王莽奏毀傅太后冢冢崩壓殺數百人開棺臭聞數月按漢書外戚傳作臭聞數里公卿在位皆阿莽指入錢帛遣子弟及諸生四夷凡十餘萬人操持作具助將作掘傅后塚二旬皆平周棘其處以為世戒今其處積土猶髙世謂之増墀又亦謂之増阜俗亦謂之成帝初陵處所未詳也渭水又東逕平阿侯王譚墓北塚次有碑左則涇水注之漢志涇水東南至陽陵入渭今髙陵縣西南三十里有陽陵故城
27 	以今輿地言之渭水自渭源縣北又東逕隴西縣北隴西鞏昌府治水去縣一里又東逕通渭縣北通渭縣在府東北六十里又東逕寧逺縣北寧逺縣在府東九十里又東南逕伏羗縣北伏羗縣在府東一百八十里又東逕秦安縣南秦安縣在秦州西北九十里又東南逕秦州北秦州在府東三百里州東五十里有渭水渡又東南逕清水縣西清水縣在州東一百五十里州志云州東五十里有東柯谷橋跨渭水上與清水縣界接又東南逕隴州南隴州在鳯翔府西一百八十里渭水自清水縣界東南流繞龍坂南麓入州境又東逕州南去州一百四十里又北逕寳雞縣南寶雞縣在府西南九十里水去縣一里有渭河橋跨其上又東逕岐山縣南岐山縣在府東五十里水去縣三十五里又東逕扶風縣西南郿縣北扶風在府東南一百十里水去縣二十里有湋渠郿縣在府東南一百四十里水去縣三里又東逕武功縣南盩厔縣北武功在西安府乾州西南六十里水去縣二十里盩厔在府西南一百六十里水去縣五里又東逕興平縣南興平在府西北一百里又東逕咸陽縣南鄠縣北咸陽在府西北五十里水去縣一里鄠縣在府西南七十里水去縣九十里灃水東北流逕故長安城西又北至咸陽縣東南三里而注於渭渭水又東逕長安縣北長安與咸寧並為陜西布政司西安府治咸寧治東偏長安治西偏渭水去城三十里又東逕咸陵縣北髙陵縣南咸寧本唐萬年縣元和志渭水在縣北五十里髙陵在府北八十里水去縣二十里涇水自涇陽縣界東南流至髙陵縣西南三十里與渭水合
28 	渭水又東逕鄣縣西蓋隴西郡之鄣徒也朱云徒當作徙 今臨潼東北有鄣縣故城後魏分萬年縣置渭水又東得白渠枝口又東與五丈渠合水出雲陽縣石門山雲陽縣今淳化縣謂之清水東南流逕黃嶔山西又南入祋祤縣今西安府耀及同官縣歴原南出謂之清水口東南流絶鄭渠又東南入髙陵縣逕黃白城西本曲梁宮也南絶白渠白渠在涇陽縣西北漢白公引涇水溉田有大白中白南白三渠下流入髙陵縣界當時民得其利歌曰田于何所池陽谷口鄭國在前白公在後舉鍤成雲决渠為雨涇水一石其泥數斗且溉且糞長我禾黍衣食京師億萬之口屈而東流謂之曲梁水又東南逕髙陵縣故城北東南絶白渠瀆又東南入萬年縣謂之五丈渠又逕藕原東東南流注於渭水又逕新豐縣故城北城在臨潼縣東北十四里東與魚池水㑹水出麗山東也水本導源北流後秦始皇塟於山北水過而曲行東注北轉水過而曲行疑當作水遏按史記正義引關中記云始皇陵在驪山泉本北流障使東西流有土無石取大石於渭北諸山㨿此則當作遏明矣始皇造陵取土其地汙深水積成池謂之魚池池在秦皇陵東北五里周圍四里池水西北流逕始皇塜北秦始皇大興厚塟營建冢壙於麗戎之山一名藍田其隂多金其陽多玉始皇貪其美名因而塟焉斬山鑿石下涸三泉以銅為槨旁行周圍三十餘里上畫天文星宿之象下以水銀為四瀆百川五嶽九州具地理之勢宮觀百官竒器珍寳充滿其中令匠作機弩有所穿近輙射之以人膏為燈燭取其不滅者久之後宮無子者皆使殉塟甚衆墳髙五丈周圍五里餘作者七十萬人積年方成而周章百萬之師已至其下乃使章邯領作者以禦難弗能禁項羽入關發之以三十萬人三十日運物不能窮關東盜賊銷槨為銅牧人尋羊燒之火延九十日不能滅北對鴻門十里池水又西北流水之西南有温泉世以療疾三秦記曰麗山西北有溫水祭則得入不祭則爛人肉俗云始皇與神女疑漏狎字唾之生瘡始皇謝之神女為出溫水後人因以澆洗瘡張衡溫泉賦序曰余出麗山觀溫泉浴神井嘉洪澤之普施乃為之賦云此湯也不使灼人形體矣池水又逕鴻門西又逕新豐縣故城東故麗戎地也髙祖王關中太上皇思東歸故象舊里制兹新邑立城社樹枌榆令街庭若一分置豐民以實兹邑故名之為新豐也漢靈帝建寧三年改為都鄉封叚熲為侯國後立隂槃城其水際城北出一作世謂之隂槃水又北絶漕槃溝注於渭渭水又東逕鴻門北舊大道北下坂下坂名也臨潼縣東十七里有鴻門坂古有鴻寧漢書髙祖將見項羽下疑有脫文或下文楚漢句屬衍楚漢春秋曰項王在鴻門亞父曰吾使人望沛公其氣沖天五色相繆或似龍或似雲非人臣之相可誅之漢髙祖㑹項羽范増目羽羽不應樊噲杖盾撞人入杖盾史記作擁盾食豕肩於此羽壯之郡國志曰新豐縣東有鴻門亭者也郭縁生或云霸城南門曰鴻門也項羽將因㑹髙祖二字疑衍危髙祖羽仁而弗斷范增謀而不納項伯終䕶髙祖以獲免既抵霸上遂封漢王按漢書注鴻門在新豐東十七里則疑漏去字霸上應百里按史記項伯夜馳告張良良與俱見髙祖仍使夜返考其道理不容得爾今父老傳在霸城南門數十里於理為得按縁生此記雖歴覽史漢述行途逕凡宋本作述行途經見可謂學而不思矣今新豐縣故城東三里有坂長二里餘塹原通道南北洞開有同門狀謂之鴻門孟康言在新城東十七里無之蓋指縣治而言非謂地也自新豐故城西至霸城五十里霸城西十里則霸水西二十里則長安城應劭曰霸水上地名在長安東二十里即霸城是也髙祖舊停軍處東去新豐既逺何由項伯夜與張良共見髙祖乎知縁生此紀乖矣渭水又東石川水南注焉今富平縣南有石川堰亦曰石川河渭水又東戲水注之在臨潼縣東三十里水出麗山馮公谷東北流又北逕麗戎城東春秋晉獻公五年伐之獲麗姬於是邑麗戎男國也姬姓秦之麗邑矣又北右総三川逕鴻門東又北逕戲亭東應劭曰戲𢎞農湖縣西界也地隔諸縣不得為湖湖西如此一里此句疑有譌誤或當作湖西北一里即李夫人冢冢形三成世謂之荚陵一作□陵夫人兄延年知音尤善歌舞帝愛之每為新聲變曲聞者莫不感動常侍上起舞歌曰北方有佳人絶世而獨立一顧傾人城再顧傾人國寧不知傾城復傾國佳人再難得上曰世豈有此人乎平陽主曰延年女弟上召見之妖麗善歌舞得幸早卒上憐念之以厚按漢書外戚𫝊當作后禮塟悲思不已賦詩悼傷渭水又東泠水入焉泠一作零在臨潼縣東入渭處謂之零口水南出肺浮山蓋麗山旁麓而異名也北㑹三川統歸三壑歴隂槃新豐兩原之間北流注於渭又東首水元和志作酋水南疑譌倒虎山南一作西總五水單流注逕秦步宮髙東當作步髙宮按三輔黄圗秦有步髙宮在新豐縣亦名市邱城則下文立市亦疑作邱市世名立市城歴新豐原東而北逕步壽宮西三輔黃圗步壽宮在新豐縣步髙宮西又北入渭渭水又東得西陽水又東得東陽水並南出廣鄉原北垂俱北入渭原在今華州西渭水又東逕下邽縣故城南城在今渭南縣北五十里秦伐邽置邽戎於此有上邽故加下也渭水又東與竹水合南出竹山山在華州西南一百四十里北逕郿加谷歴廣鄉原東俗謂之大赤水北流注於渭渭水又東得白渠口在今渭南縣北太始二年趙國中大夫白公奏穿渠引涇水口起谷口出於鄭渠南名曰白渠民歌之曰田於何所池陽谷口鄭國在前白渠在後即水所始也東逕宜春城南又東南逕池陽城北枝瀆出焉東南逕藕原下逕鄣縣故城北東南入渭今無水白渠又東枝渠出焉東南逕髙陵縣故城北地理志曰左輔都尉治王莽之千春也太康地記謂之曰髙陸也車頻秦書曰苻堅建元十二年髙陸縣民穿井得龜大二尺六寸背文負八卦古字堅以石為池養之十六年而死取其骨以問吉凶名為客龜太卜佐髙夢客龜言我將歸江南不遇死於秦曾宋本作髙於夢中解曰龜三萬六千嵗而終終必亡國之徵也後為謝元破於淮肥自縊新城浮圗中秦祚因即淪矣十六國春秋苻堅傳髙陵民穿井得龜大三尺六寸背文負八卦古字堅命作池養之食之以粟後死藏其骨於太廟其夜廟丞髙虜夢龜謂之曰我本出將歸江南遭時不遇殞命秦庭即有人夢中謂虜曰龜三千六百嵗而終終必妖興亡國之徵也又東逕櫟陽城北史記秦獻公三年城櫟陽自雍徙居之十八年雨金於是處也項羽封司馬欣為塞王按漢書髙帝關中始都之王莽之師髙也按漢志當作師亭後漢建武二年封驃騎大將軍景丹為侯國丹讓世祖曰富貴不還故鄉如衣錦夜行故以封卿白渠又東逕秦孝公陵北又東南逕居陵城北蓮芍城南又東注金氏陂又東南注於渭故漢書溝洫志白渠首起谷口尾入櫟陽是也今無水
29 	又東過鄭縣北
30 	渭水又東逕巒都城北故蕃邑殷契之所居世本曰契居蕃闞駰曰蕃在鄭西然則今巒城是矣俗名之赤城水曰赤水非也苻堅入秦㨿此城以亢當作抗十六國春秋前秦苻健傳永和六年秋京兆杜洪竊㨿長安健率衆三千逆戰於潼關之北進次赤水㨿其城以抗洪杜洪小赤水即山海經之灌水也水出石脆之山北逕蕭加谷於孤相原西東北流與愚水合出英山按山海經愚水當作禺水北流與招郭音韶水相得水亂流西北注於灌灌水又北注於渭又逕觀愚之山北流入於渭觀愚當作符禺山海經符禺之山符禺之水出焉北流注於渭渭水又東錐指引此下有合字西石橋水水南出馬嶺山積石㨿其東麗山距其西源泉上通懸流數十丈與華岳同體其水北逕鄭城西水上有橋橋雖崩裭舊跡猶存東去鄭城十里故世以橋名水也而北流注於渭闞駰謂之新鄭水渭水又東逕鄭縣故城北城在華州北史記秦武公十年縣之按史記是十一年鄭桓公友之故邑也漢書薛瓉注薛瓉疑當作臣瓉按顔師古注漢書敘例云有臣瓉者莫知其爵里氏族考其時代亦在晉初又云臣瓉不詳姓氏及郡縣此云薛瓉未詳所自言周自穆王已下都於西鄭不得以封桓公也幽王既敗虢儈又滅儈國語作鄶遷居其地國於鄭父之丘是為鄭桓公無封京兆之文余按遷史記考春秋國語世本言周宣王二十二年封庶弟友於鄭又春秋國語並言桓公為周司徒以王室將亂謀於史伯而寄孥與賄于虢儈之間幽王宮於戯宮於戯疑誤按史周本紀犬戎殺幽王於麗山之下或當作卒鄭桓公死之平王東遷鄭武公輔王室滅虢儈而兼其土故周桓公言於王曰我周之東遷晉鄭是依及疑作乃遷封於彼此五字疑當在而兼其土下左傳隱公十一年鄭伯使公孫獲曰吾先君新邑於此其能與許爭乎是其指新鄭為言矣然班固應劭鄭𤣥皇甫謐裴顧王隱闞駰及諸述作者咸以西鄭為友之始封也賢於臣瓉之單說也無宜違正經而從逸錄矣赤眉樊崇於鄭北設壇祀城陽景王而尊右校卒史後漢書劉盆子傳作卒吏劉俠卿牧牛兒盆子為帝年十五被髮徒跣為具絳單衣半頭赤幘直綦履顧見衆人拜恐畏欲啼號年建世後月餘乗白蓋小車與崇及尚書一人相隨向鄭北渡渭水即此處也城南山北有五部神廟東南向華岳廟前有碑後漢光和四年鄭縣令河東裴畢字君先立蘇林曰戯邑名在新鄭東南三十里孟康曰乃水名也今戯亭是也昔周幽王恱褒姒姒不笑王乃擊鼓舉烽以徵諸侯至無冦褒姒乃笑王甚恱之及犬戎至王又舉烽以徵諸侯諸侯不至遂敗幽王於戯水之上身死於酈山之北故國語曰幽滅者也漢成帝建始二年造延陵為初陵以為非霸曲亭南更營之鴻嘉元年以新豐戯鄉為昌陵縣以奉初陵永始元年詔以昌陵卑下客土踈惡服䖍曰取他處土以增髙為客土也不可為萬嵗居其罷陵作令吏民反故徙將作大匠延年漢書作萬年此云延誤燉煌按漢書成帝紀永始元年詔曰朕執德不固謀不盡下過聽將作大匠萬年言昌陵三年可成作治五年尚未加功天下虗耗百姓罷勞客土踈惡終不可成朕惟其艱怛然傷心夫過而不改是為過矣其罷昌陵及故陵勿徙吏民令天下毋有動揺之心二年詔曰首將作大匠知昌陵卑下不可為萬嵗居奏請營作建置鄣邑妄為巧詐積土增髙多賦斂繇役興卒暴之作卒徒䝉率死者連屬百姓罷極天下匱竭萬年佞邪不忠毒流衆庶海內怨望至今不息不宜居京師其徙萬年燉煌郡今所引是合兩詔為一故不詳關中記曰昌陵在霸城東二十里取土東山與粟同價所費巨萬積年無成即此處也戯水又北分為二水並注渭水渭水又東與石橋水㑹故沈水也水南出馬嶺山北流逕武平城東按地理志左馮翊有武成縣王莽之桓城也石橋水又逕鄭城東水有故石梁述征記曰鄭城東十四里各有石梁者也又北逕沈城北漢書地理志左馮翊有沈陽縣王莽更之曰制昌也蓋藉水以取稱矣渭水又東敷水注之在今華隂西二十四里水南出石山之敷谷北逕告平城東耆舊所傳言武王伐紂告太平於此故城得厥名厥原本譌作闕非所詳也敷水又北逕集靈宮西地理志曰華隂縣有集靈宮武帝起故張昶華嶽碑稱漢武慕其靈築宮在其後而北流注於渭渭水又東餘水注之水南出良餘山之隂北流入於渭俗謂之宣水也渭水又東合黃酸之水世名之為干渠水水南出升山北流注於渭渭水又東逕平舒城北城在華隂縣西南十里城側枕渭濱半破淪水南面通衢昔秦始皇之將亡也江神素車白馬道華山下返璧於華隂平舒道曰為我遺鎬池君使者致之乃二十八年渡江所沈璧也即江神返璧處也渭水之陽即懐德縣界也城在渭水之北沙苑之南即懐德縣故城也世謂之髙陽城非矣地理志曰禹貢北條荊山在南山下有荊渠即夏后鑄九鼎處也王莽更縣曰惡錐按地理志當作德驩渭水又東逕長城北長澗水注之水南出太華之山側長城東而北流注於渭水史記秦孝公元年楚魏與秦接界魏築長城自鄭濱洛者也正義曰楚北及魏西與秦相接北自梁州漢中郡南有巴渝過江南有黔中巫郡也魏西界與秦相接南自華州鄭縣西北過渭水濱洛水東岸向北有上郡鄜州之地皆築長城以界秦境洛即漆沮之水也
31 	又東過華隂縣北
32 	洛水入焉闞駰以為漆沮之水也漢志懐德縣荆山在南下有彊梁原洛水東南入渭今朝邑縣西南有懐德故城曹瞞傳曰操與馬超隔渭水每渡渭輙為超騎所衝突地多沙不可築城婁子伯說公曰今天寒可起沙為城以水灌之一宿而成操乃多作縑囊以湮水按曹瞞傳作連水夜波朱作夜汲按𫝊作夜渡兵作城作城立於是水之次也渭水逕縣故城北春秋之隂晉也秦惠文王五年改曰寧秦按史記秦本紀恵文王六年魏納隂晉更名寧秦漢志作五年漢髙帝八年更名華隂王莽之華疆也漢志莽曰華壇今云華疆疑誤縣有華山山海經曰其髙五千仭削成而四方逺而望之又若華狀西南有小華山也韓子曰秦昭王令工施鈎梯上華山以節一作松柏之心為博箭長八尺棋長八寸而勒之曰昭王常與天神博於是神仙傳曰中山衛叔卿嘗乗雲車駕白鹿見漢武帝帝將臣之叔卿不言而去武帝悔求得其子度世令追其父度世登華見父與數人博於石上敕度世令還山山層雲秀故能懐靈抱異耳山上有二泉東西分流至若山雨滂湃洪津泛灑挂溜騰虛直瀉山下有漢魏文帝二廟廟有石闕數碑一碑是建安中立漢鎮逺將軍叚煨更修祠堂碑文漢給事黃門侍郎張㫤造㫤自書之元帝又刋其二十餘字二書存宋本作有重名傳於海內又刋侍中司𨽻校尉鍾繇𢎞農太守毋丘儉姓名廣六行鬱然循平是太康八年𢎞農太守河東衛叔始為華隂令河東裴仲恂役其逸力修立壇廟夹道樹柏迄於山隂事見永興元年華百石所造碑渭水又東沙渠水注之水出南山北流西北入長安城城自華山北逕於河華嶽銘曰秦晉爭其祠立城建其左者也郭著述征記指證魏之立長城長城在後不得言在下疑漏此字斯為非矣渠水又北注入渭渭水又東逕定城北西征記曰城因原土述征記曰定城去潼關三十里夹道各一城渭水又東泥泉水注之水出南山靈谷泉而北流注於渭水也渭水又東合沙溝水水即符禺之水也南出符石
33 	東入於河
34 	春秋之渭汭也左傳閔公三年虢公敗犬戎於渭隊按左傳是閔公二年閔公無三年此云三年誤服䖍曰隊謂汭也杜預曰水之隈曲曰汭王肅曰汭入也呂忱曰汭者水相入也水㑹即船司空所在矣地理志曰渭水東至船司空入河服䖍曰縣名都官三輔黃圗有船庫官後改為縣王莽之船利者也
35 	禹貢錐指曰以今輿地言之渭水自髙陵咸寧縣界又東逕臨潼縣北臨潼在西安府東少北六十里水去縣十五里又東逕渭南縣北渭南在府東一百四十里元和志渭水南去渭南縣四里又東逕同州南華州北同州在府東北二百八十里渭水去州三十五里華州在府東一百九十里渭水南去州十二里又東北逕華隂縣北華隂在華州東七十里東至潼關衛四十里渭水南去縣十五里又東入於河是為渭口
36 	水經注集釋訂訛卷十九
URN: ctp:ws223535

23.卷二十
1 	欽定四庫全書
2 	水經注集釋訂訛卷二十歸安沈炳巽撰
3 	漾水　　丹水
4 	漾水出隴西氐道縣嶓塜山在今漢中府沔縣西一百二十里東至武都沮縣今為漢中府畧陽縣為漢水
5 	常璩華陽國記曰漢水有二源東源出武都氐道縣漾山為漾水禹貢道漾東流為漢是也西源出隴西嶓塜山會泉華陽國志曰漢有二源西源出隴西嶓塚山會白水經葭萌入漢此作會泉譌以白水二字合作泉字逕葭萌葭萌秦縣入漢始源曰沔漢屬廣漢郡今為廣元縣屬保寧府按沔水出東狼谷逕沮縣入漢漢中記曰嶓塜以東水皆東流嶓塜以西水皆西流即其地勢源流所歸故俗以嶓塜為分水嶺即此推沔水無西入之理劉澄之云有水従沔陽縣南至梓潼今屬四川保寧府漢夀今為廣元縣屬保寧府入大穴暗通罡山郭景純亦言是矣罡山穴小本不容水水成大澤而流與漢合庾仲邕又言漢水自武遂川南入蔓葛谷越野牛逕至開城合西漢水故諸言漢者多言西漢水至葭萌入漢又曰始源曰沔是以經云漾水出氐道縣東至沮縣為漢水東南至廣魏何氏云道元以廣漢為廣魏者元魏故也白水漢書地理志廣漢郡有白水縣應劭曰出徼外北入漢後漢郡國志廣漢郡白水縣注引山海經曰白水出蜀而東南入江郭注曰今在縣東元和志利州景谷縣本漢白水縣屬廣漢郡宋為平興縣隋改曰景谷今四川保寧府昭化縣之白水鎮是也鎮在縣西百里白水在縣北二十里至縣三里合嘉陵江漢巴郡治江州縣其故城在今重慶府巴縣西大江在縣東南嘉陵江至此入大江診其㳂注似與三說相符而未極西漢之源矣然東西兩川俱受沔漢之名者議當作義或在兹矣班固地理志司馬彪袁崧郡國志並言漢有二源東出氐道西出西縣之嶓塜山地理志隴西郡有西縣禹貢嶓塜山西漢所出南入廣漢白水東南至江州入江闞駰云漢或為漾漾水出崐崘西北隅至氐道重源顯發而為漾水又言隴西隴西下當更有西字縣嶓塜山在西西漢水所出南入廣魏白水又云漾水出獂道東至武都入漢許慎呂忱並言漾水出隴西獂道東至武都為漢水不言氐道然獂道在冀之西北又隔諸川無水南入疑出獂道之為謬矣漢志獂道屬天水郡應劭曰獂戎邑也音完其故城在今鞏昌府東二十五里又云漢漾也東為滄浪水山海經曰嶓冡之山漢水出焉而東南流注于江按山海經作東南流注于沔注江夏安陸縣江即沔水然東西兩川俱出嶓冡而同為漢水者也孔安國曰泉始出為漾其猶濛耳而常璩專為漾山漾水當是作者附而為山水之殊目矣余按山海經漾水出崐崘西北隅而南流注于配山海經作醜塗之水穆天子傳曰天子自舂山西征至于赤烏氐己卯北征庚辰濟于洋水辛巳入于曹奴之原本漏之字人戲郭注云戲國人名也觴天子于洋水之上當云辛巳入于曹奴曹奴之人戲觴天子于洋水之上今世所行穆天子傳亦漏此二字遂不可句乃獻良馬九百牛羊七千天子使逄固受之天子乃賜之黃金之鹿戲乃膜拜而受余以大和中従髙祖北廵狄人猶有此獻雖古今世殊而所貢不異然川流隠伏卒難詳照地理潛閟變通無方復不可全言闞氏之非也雖津流派别枝渠勢懸原始要終潛流或一故俱受漢漾之名納方土之稱是其有漢川漢陽廣漢漢夀之號或因其始或據其終縦異名互見猶為漢漾矣川共目殊或亦在斯今西縣嶓冡山西漢水所導也然微涓細注若通羃歴津注而已西流與馬池水合寰宇記馬池源出嶓冡山又名龍淵水昔人嘗於此得馬頭骨長三尺水出上邽西南六十餘里謂之龍淵水言神馬出水事同徐吾来淵之異按漢書武帝紀元狩二年馬生余吾水中元鼎四年馬生渥洼水中應劭曰余吾在朔方此云徐吾誤故因名焉開山圖曰隴西神馬山有淵池龍馬所生即是水也其水西流謂之馬池川又西流入西漢水西漢水又西南流左得蘭渠溪水次西有山黎谷水次西有鉄谷水次西有石躭谷水次西有南谷水並出南山揚湍北注右得高望谷水次西得西溪水次西得黃花谷水咸出北山飛波南入西漢水又西南資水注之水北出資川導源四壑南至資峽總為一水出峽西南流注西漢水西漢水又西南得峽石水口水出苑亭曰草里谷宋本作苑亭西艸黒谷三溪西南至峽石口合為一瀆東南流屈而南注西漢水西漢水又西南合楊亷川水水出西谷衆川㵼流合成一川東南流逕西縣故城北秦莊公伐西戎破之周宣王與其大略大丘之地為西垂大夫亦西垂官也大畧大丘誤當作大駱犬丘史記秦本紀大駱生非子以造父之寵皆䝉趙城姓趙氏非子居犬丘為周孝王主馬于汧渭之間馬大蕃息孝王封為附庸邑之秦為秦侯周厲王無道西戎反王室滅犬丘大駱之族周宣王即位乃以秦仲為大夫誅西戎西戎殺秦仲有子五人其長曰荘公王乃與兵五千人使伐西戎破之於是復予大駱地犬丘并有之為西垂大夫王莽之西治矣建武八年世祖至陽河竇融等悉㑹天水震動隗囂將妻子奔西城従楊廣廣死囂愁一作孤窮城守時潁川賊起車駕東歸㽞呉漢岑彭圍囂岑等壅西谷水以縑幔盛土為堤灌城城未沒丈餘水穿壅不行地中數丈涌出故城不壊請蜀救至漢等退還上邽但廣亷字相狀後人因以人名名之故習譌為楊亷也置楊亷縣焉後魏地形志漢陽郡有楊亷縣言本以楊廣名縣因廣字與亷字相似故譌廣為亷遂習其譌而不改也又東南流右㑹茅川水水水下疑有出字西南戎溪東北流逕戎丘城南吳漢之圍西城王㨗登城向漢軍曰為隗王城守者皆必死無二心願諸将亟罷原本譌罰宋本譌還今従後漢書改正請自殺以明之遂刎頸而死又東北流注西谷水亂流東南入于西漢水西漢水又西南逕始昌峽始昌縣故城西在今鞏昌府西河縣北晉書地道記曰天水始昌縣故城西也亦曰清崖峽西漢水又西南逕巖宋本作宕下同備戍南戍在西河縣東北左則巖備水自東南西北注之右則鹽官水南入焉塩官水在西河縣北自秦州舊天水縣界流入水有鹽官在嶓冡西五十許里相承營煮不輟味與海鹽同故地理志云西縣有鹽官是也其水東南逕巖備戍西東南入漢水漢水又西南合左谷水水出南山窮溪北注漢水又西南蘭軍朱本引謝兆申云蘭軍譌宋本作蘭单而下文又有蘭坑疑作蘭坑水出於西北至交谷宋本作五交谷東南歴祁山軍東南入漢水漢水又西南逕祁山軍南祁山在嶓冡之西七十里今在西河縣北七十里雞水南出一作出南雞谷北逕水南縣西北流注于漢漢水又西建安川水入焉其水導源建威西北山白石戍東南二源水合注東逕建成一作威城南又東與蘭坑水會水出西南近溪東北逕蘭坑城西禹貢錐指作蘭倉城今鞏昌府禮縣東南有蘭昌故城東北流注建安水建安水又東逕蘭坑城北建安城南其地故西縣之歴城也楊定自隴右徙治歴城即此處也去仇池一百二十里後改為建安城其水又東合錯水水出錯水戍東南而東北入建安水建安水又東北有雉尾谷水又東北有太谷水又北有小祁山水並出東溪揚波西注又北左會胡谷水水西出胡谷東逕金盤歴城二軍北軍在水南層山上其水又東注建安水建安水又東北逕塞峽元嘉十九年宋太祖遣龍驤將軍裴方明伐楊難當將妻子北奔安西參将魯尚期追出塞峽即是峽矣左山側有石穴洞人言潛通下辨所未詳也其水出峽西北流注漢水漢水北連山秀舉羅峰兢峙祁山在嶓冢之西七十里罡宋本無罡字山上有城極為巖固昔諸葛亮攻祁山即斯城也漢水逕其南城南三里有亮故壘壘之左右猶豐茂宿草蓋亮所植也在上邽西南二百四十里開山圖曰漢陽西南有祁山蹊徑委迤山高巖嶮九州之名岨天下之竒峻今此山於衆阜之中亦非為傑矣漢水又西南與申宋本作甲谷水合水出西南申谷東北流注漢水漢水又西逕南岸宋本作岈下同二岈今在西河縣北中㟁之上下有二城相對左右墳壠低昂亘山被阜古語云南岈北岈萬有餘家諸葛亮表言祁山縣去沮五百朱本作出租五百亦作去沮五百里有民萬戶矚其丘墟信為殷矣漢水西南逕武植戍南武植戍水發北山二源竒發合于安民戍南又南逕武植戍西而西南流注漢水漢水又西南逕平夷戍南又西南夷水注之水出北山南逕其戍西南入漢水漢水又西逕蘭倉城南又南右會兩溪俱出西山東流注於漢水張華博物志云溫水出鳥鼠山下注漢水疑是此水而非所詳也漢水又南入嘉陵道而為嘉陵水禹貢錐指今鞏昌府禮縣本漢嘉陵道地屬武都郡西漢水至此為嘉陵水傅同叔云嘉陵口出鳯州大散關西南嘉陵谷至興州北境當㑹東漢水而東行安得越東漢而為西漢乎宋人以故道水為嘉陵江大非近志皆承其謬故道水合濁水至槃頭郡入西漢水至今猶然何言㑹東漢而不為西漢耶然世俗名之為階陵水非也漢水又東南名疑衍得北谷水東南得城階水疑作武階又東南得倉谷水右三水並出西溪東流注漢水漢水又東南逕瞿堆西又屈逕瞿堆南瞿堆即仇池山在今成縣西北百里絶壁峭峙孤嶮雲高望之形若覆壺其高二十餘里羊腸蟠道三十六廻開山圖謂之仇夷所謂積石嵯峨嶔岑隠阿者也上有平田百頃煮土成鹽因以百頃為號山上豐水泉所謂清泉湧沸潤氣上流者也漢武帝元鼎六年開以為武都郡天池大澤在西故都為目矣漢志武都郡武都縣東漢水受氐道水一名沔過江夏謂之夏水入江天池大澤在西縣師古曰以有天池大澤故謂之都王莾更名樂平郡縣曰循虜縣常璩范曄云郡居河池一名仇池池方百頃即指此也左右悉白馬氐矣漢獻帝建安中有大水氐疑當作天水氐楊騰者世居隴右為氐大帥子駒勇徤多計略徙居仇池魏拜為百頃氐王魏書氐𫝊氐者西夷之別種三代之際自有君長秦漢以來世居岐隴以南漢川以西自立豪帥漢武帝遣帥滅之以其地為武都郡自汧渭抵于巴蜀種類寔繁各有侯王受中國封拜漢建安中有楊騰者為部落大帥騰勇健多計畧始徙居仇池騰後有名千萬者魏拜為百頃氐王漢水又東合洛谷疑漏水字水有二源合同注一壑於神蛇戍西左右山溪多五色蛇性馴良不為物毒洛谷水又南逕虎馗戍東又南逕仇池郡西瞿堆東西南入漢水漢水又東合洛漢水宋本云當作洛溪下同水北發洛谷南逕威武戍南又西南與龍門水合水出西北龍門谷東流與橫水會東北窮溪即水源也又南逕龍門戍東又東南入洛漢水又東南逕上祿縣故城西在今成縣西一百二十里脩源濬導逕引北溪南總兩川單流納漢漢水又東南逕濁水城南亦曰濁水戍在成縣西又東南會平樂水水出武階朱云宋本作水出武源但下文数舉武街則武階當作武街宋本自誤十六國春秋亦作武街東北四十五里更馳南溪導東北源流宋本作道源東北流山側有甘泉涌波飛流下注平洛水又逕甘泉戍南又東逕平洛戍南又東入漢謂之㑹口漢水東南逕脩城道南今略陽縣西北有脩城廢縣漢志作循城屬武都郡與脩水合水總二源東北合漢漢水又東南於槃頭郡南今畧陽縣西北一百里有長舉廢縣後魏於此置槃頭郡與濁水合濁水在今鞏昌府西和縣境従長道縣界穿入大潭舊鎮合清水入階州水出濁城北今成縣有濁水戍亦曰濁水城胡三省云在上祿縣東南武街城西北東流與丁令溪水㑹其水北出丁令谷南逕武街城西東南入濁水濁水又東逕武街城南故下辨縣治也李含李稚以氐王楊敵堅疑衍妻死葬隂平襲武街為氐所殺於此矣華陽國志永嘉初天水氐傁楊茂搜率種人為㓂保據其郡貢獻長安愍帝以胡㓂方盛欲懐來戎翟拜驃騎將軍劉曜破長安拜荗搜長子難敵征南将軍少子堅頭龍驤将軍種衆強盛茂搜死敵堅代為主数嵗曜自攻武都敵堅南奔李雄至晋夀厚賂䧺兄晋夀守将稚曜不獲敵堅引還武都恃嶮驕慢攻走雄隂平太守羅演演稚舅也稚因忿恚白兄含與雄求征之雄使含将稚數千人攻時敵妻死𦵏於隂平含稚征至下辨入武街城以深入無継盡為氐傁所破煞據此則李倉當作李含楊敵堅妻死當作楊敵妻死今廣業宋本作廣漢故城在今成縣西三十里郡治濁水又東宏體衍字休水注之水北出溪南逕武階城東而南流注於濁水濁水又東逕白石縣南今西和縣有白石鎮城疑即漢縣也胡云今為成縣治續漢書曰虞詡為武都太守下辨東三十餘里有峽峽中白一作當水生大石障塞水流春夏輒濆溢敗壊城郭詡使燒石以水灌之石皆淬一作碎裂因鐫去焉遂無泛溢之害濁水即白水之異名也濁水又東南渥陽水北出渥谷南逕白石縣東而南入濁水濁水又東南與仇鳩水合水發鳩溪南逕河池縣故城西今鞏昌府徽州有河池廢縣王莾之樂平亭也其水西南流注濁水濁水又東南與河池水合水出河池北谷南逕河池戍東西南入濁水濁水東南兩當水注之水出陳倉縣之大●嶺西南流入故道川謂之故道水西南逕故道城東魏征仇池築以置戍與馬鞍山水合水東出馬鞍山歷谷西流至故道城東西入故道水西南流北川水注之水出北洛□山南南流逕唐倉城下南至困冡川入故道水故道水又西南歷廣香交合廣香川水水出南田縣利喬山一作穆喬山下同南流至廣香川謂之廣香川水又南注故道水謂之廣香交故道水又西南入秦岡山尚婆水注之山高入雲逺望増状若嶺紆曦軒峰駐月駕矣懸崕之側列壁之上有神象若圖指状婦人之容其形上赤下白世名之曰聖女神至於福應愆違方俗是祈水源北出利喬山南逕尚婆川謂之尚婆水歷兩當縣之尚婆城南魏故道郡兩當縣本漢故縣魏置兩當縣道治也西南至山入故道水故道水右又合黄盧山水水出西北天水郡黄盧山腹歴谷南流交注故道水故道水南入東益州之廣業朱本云宋本作廣漢按後魏地形志東益州有廣業郡無廣漢郡宋本自誤郡界與沮水枝津合謂之兩當溪明一統志兩當水在鞏昌府兩當縣境流入故道川又名故道水水上承武都沮縣之沮水瀆沮縣今略陽沮水在縣東西南流注於兩當溪虞詡為郡漕榖布在沮従沮縣至下辨後漢書虞詡傳注沮及下辨皆縣名沮今興州下辨今成州山道嶮絶水中多石舟車不通驢馬負運僦五致一詡乃於沮受僦直約自致之即将吏民按行皆燒石□木開●舩道水運通利嵗省萬計以其僦廩與吏士年四十餘萬也後漢書虞詡傳羌㓂武都以詡有将帥才遷武都太守先是運道艱險舟車不通驢馬負載僦五致一詡乃自将吏士案行川谷由沮至下辨数十里皆燒石□木開漕船道以人僦直雇借傭者于是水運通利嵗省四十餘萬又西南注於濁水濁水南逕槃頭郡東而南合鳯溪水水上承濁水於廣業郡南逕鳯溪中有二石䨇高其形若闕漢世有鳯凰至一作止今従宋本改至故謂之鳯凰䑓在今成縣鳯凰山唐杜甫有詩亭亭鳯凰臺北對西康州西伯今寂寞鳯聲亦悠悠即此臺也北去郡三里水出臺下東南流右注濁水濁水又南注漢水漢水又東南歴漢曲逕挾崕與挾崕水合水西出檐潭交東流入漢水漢水又東逕武興城南又東南與北谷水合水出武興東北而西南逕武興城北今漢中府略陽縣治即武興故城唐為興州順政縣元和志嘉陵江經順政縣南去縣百步謂之北谷水南轉逕其城東而南與一水合水出東溪西流注北谷水又南流注漢水漢水又西南逕關城北関城即今陽平関在寕羌州西北八十里東至沔縣一百七十里除水出西北除漢疑作溪東南流入於漢漢水又西南逕通谷唐武德二年分綿谷縣之通谷鎮置金牛縣在今寕羌州金牛驛西三十里庾仲邕曰漢水自武遂川南入蔓葛谷越野牛逕至関城合西漢蓋即此通谷水也通溪上承漾水曰獻水口通谷水出東北通溪上承漾水西南流為西漢水漢水又西南寒水注之寰宇記大寒水在三泉故縣南十五里西流至龍門山入大石穴龍門山在故三泉縣西七十里今在廣元縣東北八十二里其水即禹貢之潛郭璞所謂従沔陽南流至漢夀入大穴中通峒山西南潜出者也水東出寒川西流入漢漢水又西逕石亭戍廣平水西出百頃川東南流注漢又有平水出東山西流注漢水漢水又逕晉夀城西而南合漢夀水在今廣元縣南水源出東山西逕東晉夀故城南而西南入於漢水也
6 	又東南至廣魏即廣漢說見前白水縣西又東南至葭萌縣東北與羌水合葭萌縣今為四川保寕府昭化巴縣等地
7 	白水西北出於臨洮縣西南西傾山西傾山一名嵹䑓山洮水出其東桓水出其南桓水一名白水水色白濁東南流與黒水合水出今鞏昌府文縣素嶺山水出羌中西南逕黒水城西又西南入白水白水又東逕洛和城南洛和水西南出和溪東北流逕南黒水城西而北注白水白水又東南逕鄧至城南城在今文縣西鄧至者羌之別種也又東南與大夷祝水合水出夷祝城西南而窮溪北注夷水又東北合羊洪水出東南羊溪西北逕夷祝城東又西北流屈而東北注於夷水夷水又東北入白水白水又東與安昌水會水源發衞大西溪東南逕鄧至安昌郡南又東南合無累水無累水出東北近溪西南入安昌水安昌水又東南入白水白水又東南入隂平得東維水水出西北維谷東南逕維城西東南入白水白水又東南逕隂平故城南城在今文縣南四里王莽更名摧虜矣即廣漢之北部也廣漢屬國都尉治漢平帝永初三年按漢紀永初乃後漢安帝年號今云平帝誤後漢書郡國志廣漢屬國都尉故北部都尉屬蜀郡安帝時以為屬國都尉别領三城分廣漢蠻夷置有白馬水出長松縣西南而疑譌白馬漢疑作溪東北逕長松縣北而東北注白水白水又東逕隂平大城北蓋其渠帥自故城徙居也白水又東偃溪水出西南偃溪東北流逕偃城西胡引作北而東北流入白水白水又東逕偃城北又東北逕橋頭今文縣城東南有橋跨白水上即所謂隂平橋頭也蜀景曜五年姜維在沓中聞有魏師請䕶隂平橋頭以防未然即此沓中在今洮州衞西南昔姜維之將還蜀也雝州刺史諸葛緒邀之於此後期不及故維得保劔閣而鍾㑹不能入也白水又與羌水合自下羌水又得其通稱矣白水又東逕郭公城南昔郭淮之攻廖化於隂平也築之故因名焉白水又東雝川水出西南雝漢疑作溪東北注白水白水又東合空冷水傍溪西南窮谷即川源也白水又東南與南五部水㑹水有二源西源出五部溪東南流東源出郎谷西南合南注白水白水又東南逕建陽郡東而北與一水合二源同注共成三溪西南流入於白水白水又東南逕白水縣故城東城在今昭化縣西北九域志云縣有白水鎮即故縣治也即白水郡治也經云漢水出其西非也白水又東南與西谷水相得水出西溪東流逕白水城南東南入白水白水又南左㑹東流水東入極溪便即水源也白水又南逕疑漏武字興城東又東南左得剌稽水口溪東北出便水源矣白水又東南清水左注之庾仲雝曰清水自邪山宋本作祁山來合白水斯為孟浪也水出於平武郡東北矚累亘下南逕平武城東屈逕其城南又西歴平洛郡東南屈而南逕南陽郡東北又東北宋本作東南逕新巴縣東北又東南逕始平僑郡南又東南逕小劔戍北西去大劔三十里連山絶險飛閣涌一作通衢故謂之劔閣也劍閣在保寕府劍州北三十里兩岸峻㧞鑿石架閣而為棧道張載銘曰一人守嶮萬夫趦趄信然故李特至劔閣而嘆曰劉氏有如此地而面縛於人豈不奴才也小劔水西南出劔谷東北流逕其戍下入清水清水又東南注白水白水又東逕於吐費城南即西晉夀之東北也東南流注漢水西晉夀即蜀王弟葭萌所封為苴侯邑故遂城為葭萌矣劉備改曰漢夀太康中又曰晋夀水有津關元和志晋夀故城在利州益昌縣東南五十里本漢葭萌縣也此為西晉夀今在昭化縣界白水即桓水嘉陵江自陜西寕羌州界東南流逕四川廣元縣西又西南迳昭化縣東南又南逕劍州東又東南入倉溪縣界白水関在寕羌州西南九十里接昭化界東北去關城一百八十里段元章善風角弟子歸元章封筒藥授之曰路有急難開之生到葭萌従者與津吏諍打傷其破頭者可以此藥褁之生乃歎服還卒業焉按搜神記生到葭萌與吏争度津吏撾破従者頭生開筒得書言到葭萌與吏闘頭破者以此膏褁之云云如此文義始足此段似有脫文亦亷叔度抱父柩自沈處也後漢書亷范傳范字叔度京兆杜陵人也祖父丹王莽時為大司馬庸部牧范父遭䘮亂客死於蜀范疑流寓西州年十五辭母西迎父䘮歸葭萌載船□石破沒范抱持棺柩遂俱沉溺衆傷其義鈎求得之療救僅免於死
8 	又東南過巴郡閬中縣今屬四川保寕府巴西郡治也劉璋之分三巴此其一焉闞駰曰強水出陰平西北強山一曰強川姜維之還也鄧艾遣天水太守王頎敗宋本敗下尚有之字於強川即是也其水東北逕武都陰平梓潼南安入漢水漢水又東南逕津渠戍東又南逕閬中縣東閬水出閬陽縣而東逕其縣南又東注漢水昔劉璋之攻霍峻於葭萌也自此水上張逹范強害張飛於此縣漢水又東南得東水口水出巴嶺南歴獠中謂之東逰水李夀之時獠自牂牁北入所在諸郡布在山谷其水西南逕宋熈郡東後魏地形志益州有宋熈郡與巴州相比又東南逕平城東又東南逕巴西郡東又東入漢水漢水又東與濩溪水合水出獠中世亦謂之為清水也東南流注漢水漢水又東南逕宕渠縣東又東南合宕渠水水西北出鄭縣南巴嶺與槃余水同源派注南流謂之北水東南流與難水合水出東北巴山西南注之又東南流逕宕渠縣謂之宕渠水又東南入漢錐指引三巴記云閬白二水南流曲折三回如巴字即嘉陵江也自蒼溪縣界東南流逕閬中縣西南又東南逕南部縣東北又東南逕蓬州東又西南逕南充縣東又南入定逺縣界寰宇記云嘉陵水又名閬中水亦曰閬江亦曰渝水華陽國志曰閬中有渝水賨民多居水左右天性勁勇鋭氣善舞今所謂巴渝舞也宕渠故城在今渠縣東北七十里宕渠水亦名渠江重慶府志嘉陵江自定逺縣流入合州界又一百九十里合渠江又十里至州城東南合涪江又南四十里入巴縣酈道元以宕渠水為禹貢之潜非是
9 	又東南入漢州江津當作州據漢志縣東南入於江涪水注之故仲雍謂涪內水者也
10 	以今輿地言之漾水出寕羌州北嶓冡山東北流逕沔縣西南合沔水又東逕沔縣南寕羌在漢中府西北三百八十里沔縣在府西少北九十里又東逕褒城縣南在府西北四十里沔水去縣二十四里又東逕南鄭縣南為漢水去縣三里禹貢所謂嶓冡導漾東流為漢者也○漾水考證當與漢水叅看
11 	丹水出京兆上洛縣西北冡嶺山上洛縣今為陜西西安府商州商州志秦嶺在州西八十里其地有澗曰息邪澗丹水所出明一統志丹水出商縣竹山東南流入河南界名高猪山也丹水東南流與清池水合水源東北出清池山西南流入於丹水
12 	東南過其縣南
13 	縣故屬京兆晉分為郡地道記曰郡在洛上故以為名竹書紀年晉烈公三年楚人伐我南鄙至於上洛楚水注之楚水出上洛縣西南楚山㫺四皓隠於楚山即此山也其水兩源合舍宋本無舍字於四皓廟東又東逕髙車嶺南太平御覽髙士傳髙専山上有四皓碑及祠皆漢惠帝所立也漢髙后使張良詣商山迎四皓之處因名髙車山翼帶中流北轉入丹嶺宋本作丹水嶺上有四皓廟丹水自倉野又東歴兎和山即春秋所謂左師軍於兎和右師軍於倉野者也左傳哀四年楚人謀北方司馬起豐析以臨上洛左師軍於莵和右師軍於倉野杜預曰上洛縣東有莵和山今商州南百四十里有倉野聚
14 	又東南過商縣南又東南至於丹水縣入於汋契始封商魯連子曰在太華之陽皇甫謐闞駰並以為上洛商縣也殷湯之名起於此矣丹水自商縣東南流注歴少習出武關應劭曰秦之南關也通南陽郡春秋左傳哀公四年楚左司馬使謂隂地之命大夫士薎曰晉楚有盟好惡同之不然將通於少習以聴命者也杜預註曰少習商縣武關也将大開武関道以伐晋京相璠曰楚通上洛阸道也漢祖下浙酈攻武關浙當作析漢志析縣屬𢎞農郡今為河南南陽府內郷縣史記髙帝紀髙祖降析酈因襲攻武関破之下浙俱當作析按今商州東有商洛廢縣即漢商縣也商南山陽鎮安三縣亦商縣地武関在州東一百八十里文頴曰武關右疑作在浙縣西一百七十里𢎞農界也丹水又東南流入臼口歴其戍下又東南浙水出浙縣西北𢎞農盧氏縣大蒿山南流逕修陽縣故城北縣即浙之北鄊也又東入浙縣流結成潭謂之龍淵清深神異耆舊傳云漢祖入關逕觀是潭其下若有府舍焉事既非恒難以詳矣其水又東逕其縣故城北蓋春秋之白羽也左傳昭公十八年楚使王子勝遷許於浙是也郭仲産云相承言此城漢髙所築非也余按史楚襄王元年秦出武關斬衆五萬取浙一十五城漢祖入關亦言下浙酈非無城之言循之則可矣浙水又歴其縣東王莽更名縣為古亭也漢志莽曰君亭此云古亭誤而南流入丹水縣注於丹水丹水源出陜西商縣竹山東流至內鄊與浙水合故丹水㑹汋有浙口之稱丹水又東南逕一故城南名曰三戸城在今內鄊縣西南昔漢祖入關王陵起兵丹水以歸漢祖此城疑陵所築也丹水又逕丹水縣故城西南丹水故城在今內鄉縣西南一百二十里縣有密陽鄉古商宻之地昔楚申息之師所戍也春秋之三戶矣杜預曰縣北有三户亭竹書紀年曰士寅孫何侵楚入三戶郛者是也水出丹魚先夏至十日夜伺之魚疑譌水郛側宋本作魚浮水側御覽引此亦同又按抱朴子云丹水丹魚先夏至十日夜伺之魚皆浮水赤光如火網而取之割其血塗足可以歩行水上與此正同赤光上照如火網而取之割其血以塗足可以歩行水上長居淵中丹水東南流至其縣南黃水出北予山一作北子山黄谷南逕丹水縣南注於丹水黃水北有墨山在內鄊縣北五十里山石悉黒繢彩奮發黝焉若墨故謂之墨山今河南新安縣有石墨山斯其類也丹水南有丹崕山在內郷縣西一百里山悉頳壁霞舉若紅雲秀天二岫更為殊觀矣丹水又南逕南郷縣故城東北城在今南陽府南陽縣西南百里本漢析縣池漢建安中割南陽右壌為南郷郡逮晉封宣帝孫暢為順陽王因為立順陽郡而南郷為縣舊治鄼城永嘉中丹川浸沒至永和中徙治南郷故城城南門外舊有郡社柏樹大三十圍蕭欣為郡伐之言有大蛇従樹腹中墜下大𢾗圍長三丈羣小蛇數十隨入南山聲如風雨伐樹之前見夢於欣欣不以厝意及伐之吏孫云疑作更少日果死丹水又東逕南鄉縣北興寕末太守王靡之改築今城城北半據在水中左右夾溪深長及春夏水漲望若孤洲矣城前有晉順陽太守丁穆碑郡民范寗立之丹水逕流兩縣之間歷於中之北所謂商於者也裴駰曰有商城在於中故曰商於杜中佑曰今內鄉西七里有於村亦曰於故張儀說楚絶齊許以商於之地六百里謂以此矣呂氏春秋曰堯有丹水之戰以服南蠻即此水也又南合汋水汋音市若切蓋均字之譌汮與均同詳見後均水注謂之浙水
15 	水經注集釋訂訛卷二十
24.卷二十一
1 	欽定四庫全書
2 	水經注集釋訂訛卷二十一歸安沈炳巽撰
3 	汝水
4 	汝水出河南梁縣勉鄉西天息山梁縣今為南陽府汝州地理志曰出高陵山即猛山也亦言出南陽魯陽縣之大孟山孟當作盂下同明一統志大盂山在魯山縣西南七十里山頂低窪四圍若城俗呼為大圍城小圍城山又言出𢎞農盧氏縣還歸山博物志曰汝出燕泉山並異名也余以永平中䝉除魯陽太守會上臺下列山川圖以方誌參差遂令尋其源流此等既非學徒難以取悉既在遘見不容不述今汝水西出魯陽縣之大盂山黃柏谷巖鄣深高山岫䆳宻石徑﨑嶇人跡裁交西即盧氏界也其水東北流逕太和城西又東流逕其城北左右深松列植筠柏交䕃尹公度之所栖神處也神仙傳尹軌字公度愽學五經尤明天文星氣河洛䜟緯晚乃學道常服黃精日三合許年数百嵗腰佩漆竹筒十數枚中皆有藥言可辟兵疫又能銷鉛為銀銷錫為金後到太和山中仙去又東届堯山西嶺下水流兩分一水東逕堯山南為滍水也即經所言滍水出堯山矣一水東北出為汝水歷䝉柏谷何氏云以下文觀之則上文之黃亦當作蒙左右岫壑爭深山阜競高夾水層松茂柏傾山䕃渚故世人以名也津流不已北歷長白沙口狐白溪水注之夾岸沙漲若雪因以取名其水南山當作出狐白川北流注汝水又東北趣狼臯山者也狼臯山一名鳴臯山在汝州西南六十里
5 	東南過其縣北
6 	汝水自狼臯山東出峽謂之汝阨也東厯麻解城北故鄤鄉城也謂之蠻中左傳所謂單浮餘圍蠻氏蠻氏潰者也杜預曰城在河南新城縣之東南伊洛之戎陸渾蠻氏城也俗以為麻解城非也蓋蠻麻讀聲近故也汝水又逕周平城南京相璠曰霍陽山在周平城東南者也汝水又東與三屯谷水合水出南山北流逕石碣東柱側刋云河南界又有一碣題言洛陽南界碑柱相對旣無年月竟不知何代所表也其水又北流注於汝水汝水又東與廣成澤水合水出狼臯山北澤中安帝永初元年以廣成遊獵地假與貧民元初二年鄧太后臨朝鄧隲兄弟輔政世士以為文德可興武功宜廢寢蒐狩之禮息戰陣之法於時馬融以按融傳漏為字文武之道聖賢不墜五才之用無或可廢後漢書馬融傳注云五才金木水火土也左𫝊曰宋子罕曰天生五材人並用之廢一不可誰能去兵也作廣成頌云大漢之初基也揆厥靈囿營於南郊右矕三塗左枕嵩嶽面據衡隂箕背王屋浸以波溠演以滎洛金山石林殷起乎其中神泉側出丹水湼池怪石浮磬燿焜於其陂桓帝延熹元年校獵廣成遂幸函谷關其水自澤東南流逕溫泉南與溫泉水合溫水殷一作數源揚波於川左泉上華宇連䕃茨甍交池石沼錯落其間順宋本作頥道者多歸之其水東南流注廣成澤水澤水又東南入於汝水汝水又東得魯公水口水上承陽人城東魯公陂城古梁之陽人聚也秦滅東周徙其君於此陂水東南流合乎宋本作于澗水水出北山南流注之又亂流注於汝水汝水之右有霍陽聚汝水逕其北東合霍陽山水水出南山杜預曰河南梁縣有霍山者也其水東北流逕霍陽聚東世謂之華浮城非也春秋左傳哀公四年楚侵左傳作襲梁及霍服䖍曰梁霍周南鄙也建武二年世祖遣征虜将軍祭遵攻蠻中山賊張滿時厭新柏華餘賊合攻得霍陽聚即此後漢書祭遵傳建武二年拜征虜将軍入箕關南擊厭新柏華蠻中賊東觀漢記曰柏華聚也時新城山賊張滿據險隘遵攻之絶其糧道滿數挑戰遵堅壁不出而厭新柏華餘賊復與滿合遂攻得霍陽聚遵乃分兵擊破降之水水上疑漏霍字又逕梁城西按春秋周小邑也於戰國為南梁矣故經云汝水逕其縣北俗謂之治城非也以北有注城故也今置治城縣治霍陽山水又東北流注於汝水汝水又右合三里水水北出梁縣西北而東南流逕其縣故城廢梁縣在今汝州子城東在隋承休縣又有梁縣在西南四十五里西故單孤聚也單孤當作𢠸狐史記周本紀秦遷西周公於𢠸狐徐廣曰𢠸音憚𢠸狐與陽人聚相近在洛陽南百五十里梁新成之間明一統志在河南府城外五十里地理志云秦滅西周徙其君於此因乃縣之杜預曰河南縣西南有梁城即是縣也水又東南逕注城南司馬彪曰河南梁縣有注城史記魏文侯三十二年敗秦於注者也又與一水合水發注城東坂下東南流注三里水三里水又亂流入於汝汝水又東逕成安縣故城北按地理志潁川郡有成安縣侯國也史記建元以來功臣侯者年表曰漢武帝元朔五年校尉韓千秋擊南越死封其子韓延年為成安侯即此邑矣世謂之白泉城非也俗謬耳汝水又東為周公渡藉承休之徽號而有周公之嘉稱也汝水又東黄水注之水出梁山東南逕周承休縣故城東為承休水縣故子南國也漢武帝元鼎四年幸雒陽廵省豫州觀於周室邈而無祀詢問耆老乃得孽子嘉封為周子南君以奉周祀漢書恩澤侯表武帝元鼎四年封姬嘉為周子南君再傳以罪棄市其弟延年紹封元帝初元五年更封為周承休侯按汲冢古文謂衛将軍文子為子南彌矣矣當作牟檀弓衛将軍文子名彌牟其後有子南勁紀年勁紀年勁三字史記注中無朝於魏後惠成王如衛命子南為侯秦并六國衛最後滅疑嘉是衛後故氏子南而稱君也自按汲冢以下至稱君也止係史記周本紀周子南君臣瓉註中語初元五年為周承休邑周承休故城在今汝州東隋曰承休縣唐又改為梁縣地理志曰侯國也元帝置元始二年更曰鄭公王莽之嘉荑按漢志作莽曰嘉美也故汝渡有周公之名葢籍邑以納稱也謂之黄城水曰黄水皆非也其水又東南逕白茅臺東又南逕梁瞿鄉西世謂之期城非也括地志云周承休城一名梁崔塢在汝州梁縣東北二十五里按漢書世祖自潁川在梁瞿鄉馮魴先詣行所即是邑也水積為陂世謂之黄陂東轉逕其城南東流右合汝水
7 	又東南潁川郟縣南今屬南陽府汝水又東與張磨泉合水發北阜春夏水盛則南注汝水汝水又東分為西長湖湖水南北五十餘歩東西三百歩汝水又東扈澗水北出大劉山南逕水蓼堆東郟城西南流入於汝汝水又右迤為湖湖水南北八九十歩東西四五百步俗謂之東長湖湖水下入汝古養水也水出魯陽縣今為南陽府魯山縣北将孤山北長岡下數泉俱發東厯永仁三堆南又東逕沙川世謂之沙水明一統志沙河源出魯山縣吳大嶺流逕舞陽縣㑹澧水灰綿封等河東逹黃河厯山符壘北又東逕沙亭南故養隂里也司馬彪郡國志曰襄城有養隂里京相璠曰在襄城郟縣西南養水名也俗以是水為沙水故亦名之為沙城非也又城處水之陽而以隂為稱更用惑焉但流雜間居□溉平移一作築溉頻移宋本作裂漑互移致今川渠異容津途改狀故物望疑焉又右㑹董溝水宋本作董清水水出沛公壘西六十許歩沛公壘在汝州東北大劉山南漢高帝入關駐此世祖西征亦駐此故山有大劉小劉之稱盖漢祖入關徃征一作徃徃是由故地擅斯目矣其水東北注養養水又東北入東長迪一本無迪字湖亂注注上疑有流字汝水縣宋本作也汝水又逕郟縣故城南春秋昭公十九年楚令尹子瑕之所城也滶水注之水出魯陽縣之將孤山東南流許慎云水出南魯陽入父城在今汝州東南父城堡本殷時應國左傳楚成父城即此漢置縣屬潁川郡從水敖聲呂忱字林亦言在魯陽滶水東入父城縣與柏水宋本作桓水下同㑹柏水出魯陽北山水有二源奇疑作岐導二字疑有譌誤於賈復城在汝州東南一百餘里一名通鴉城合為一瀆逕賈復城北復南擊郾所築也後漢書賈復傳時更始郾王尹尊及諸大将在南方未降者尚多帝召諸将議兵事未有言沈吟允之乃以檄投地曰郾最強宛為次誰當擊之復率然對曰臣請擊郾帝笑曰執金吾擊郾吾復何憂遂連破之月餘尹尊降盡定其地俗語訛謬謂之寡婦城水曰寡婦水北瀆水有窮通故有枯渠之稱焉其水東北流至父城縣北右注滶水亂流又東北至郟入汝汝水東南左合藍水水出陽翟縣重嶺山東南流逕紀氏城西有増臺記紀氏臺在今汝州東百餘里續漢書曰世祖車駕西征盗賊羣起郟令馮魴為賊延裒所坎力屈上詣紀氏羣賊自降即是處後漢馮魴傳魴有方畧建武三年拜虞令以威信稱遷郟令潁川盗賊羣起郟賊延褒等衆三千餘人攻圍縣舍魴率吏士七十餘人力戰連日弩矢盡城䧟魴乃遁去帝至潁川魴詣行在所帝知魴力乃嘉之曰此健令也在郟城東北十餘里其水又東南流逕黄阜東而南入汝水汝水又東南流又與白溝水合水出亭城西而南逕夏亭城西又南逕龍城西城西北即摩陂也縱廣可一十五里魏青龍元年有龍見於郟之摩陂明帝幸陂觀龍於是改摩陂曰龍陂其城曰龍城其水又南入於汝水又東又東上當有汝水字南與龍山水㑹水出龍山龍溪北流際父城縣故城東昔楚平王大城城父以居太子建故杜預曰即襄城之城父縣也朱本云按漢志潁川有父城縣而沛郡有城父縣此注自說潁川之父城乃忽引楚平城父事故并舉說苑㐮城君與黄帝㐮城問塗以實杜註豈父城與城父本為一耶馮異據之以降世祖用報巾車之恩也後漢書馮異傳異字公孫潁川父城人漢兵起異以郡掾監五縣與父城長苗萌共城守為王莽拒漢光武畧地潁川攻父城不下屯兵巾車鄉異間出行屬縣為漢兵所執光武召見異曰異一夫之用不足為強弱有老母在城中願歸據五城以効功報德光武曰善其水又東北流與二水合俱出龍山北流注之又東北入於汝水汝水又東南逕襄城縣故城南王隠晉書地道記曰楚靈王築劉向說苑曰襄城君始封之日服翠衣帶玉佩徙倚於流水之上即是水也楚大夫荘辛所說處說苑云㐮成君衣翠衣帶王劍履縞冩立于逰水之上楚大夫荘辛過而說之遂拜謁曰臣願把君之手其可乎㐮成君忿而不言荘辛曰君獨不聞鄂君子晢有感于越人之歌乎襄城君乃奉手而進之後乃縣之呂后元年立孝惠後宮子𢎞為侯國按史記高后元年封孝惠子義為㐮成侯今云𢎞誤王莽更名相成也黃帝嘗遇牧童於其野荘子云黃帝将見大隗乎具茨之山至於㐮城之野七聖皆迷無所問途適遇牧馬童子問塗焉故嵇叔夜讚曰竒矣難測襄城小童倦逰六合來憇兹邦也其城南對氾城周襄王出鄭居氾即是此城也春秋襄公二十六年楚伐鄭渉氾而歸杜預曰渉汝水於氾城下也晉襄城郡治京相璠曰周襄王居之故曰襄城也今置關於其下汝水又東南流逕西不羮城南春秋左傳昭公十二年楚靈王曰昔諸侯逺我而畏晉今我大城陳蔡不羮音郎賦皆千乗諸侯其畏我乎東觀漢記曰車騎馬防以前參藥勤勞省闥増封侯國襄城羮亭千二百按傳作三百五十戶即此亭也汝水又東南逕繁丘城南而東南出也
8 	又東南過定陵縣北
9 	湛水出犨縣北今魯山縣東南有犨城廢縣漢縣屬南陽郡隋曰犨城縣屬㐮城郡魚齒山西北在汝州東南五十里東南流歴魚齒山下為湛浦方五十餘歩春秋襄公十六年晉伐楚報揚梁之役楚公子格及晉師戰於湛阪杜預曰襄城昆陽縣北有湛水東入汝楚師敗績遂侵方城之外今水北悉枕翼山阜於父城東南湛水之北山有長阪葢即湛水以名阪故有湛阪之名也湛水又東南逕蒲城北京相璠曰昆陽縣北有蒲城蒲城北有湛水者是也漢疑作湛水又東於汝水九曲北東入汝杜預亦以是水為湛水矣周禮荊州其浸潁湛鄭𤣥云未聞葢偶有不照也今考地則不乖其土言水則有符經文矣汝水又東南逕定陵縣故城北漢成帝元延三年封侍中衛尉淳於長為侯國王莽更之定城矣東觀漢記曰光武擊王莽二公還到汝水上於涯以手飲水澡頰塵垢謂傅俊曰今日疲倦諸君寜憊也當作耶即是水也水右則滍水左入焉左則百尺溝出矣溝水夾岸層崇亦謂之為百尺堤也自定陵城北通潁水於襄城縣潁盛則南播汝佚則北注溝之東有澄潭號曰龍淵在汝北四里許南北百歩東西二百歩水至清深嘗不耗竭佳饒魚筍湖溢則東注漷水矣汝水又東南昆水注之水出魯陽縣唐山東南流逕昆陽縣故城西在今葉縣南更始元年王莽徴天下能為兵法者選練武衛招募猛士旌旗輜重千里不絶又驅諸獷獸虎豹犀象之屬以助威武自秦漢出師之盛未嘗有也世祖以數千兵激之陽闕按後漢書光武紀當作徼之於陽關注聚名也諸将見尋邑兵盛反走入昆陽世祖乃使成國上公王鳯廷尉大将軍王常留守夜與十三騎出城南門收兵於郾尋邑圍城數千重本紀作數十重雲車十餘丈瞰臨城積弩亂發矢下如雨城中人負戶而汲王鳯請降不許世祖帥營部俱進頻破之乗勝以敗死三千人徑衝尋邑兵敗其中堅於是水之上遂殺王尋城中亦鼓譟而出中外合勢震呼動天地會大雷風屋瓦皆飛莽兵大潰昆水又屈逕其城南世祖建武中封侍中傅俊為侯國故後漢郡國志有昆陽縣葢藉水以氏縣也昆水又東逕定陵城南又東注汝水汝水又東南逕竒雒一作頟城西北今南潁川郡治也濆水出焉世亦謂之大㶏水爾雅曰河有雍汝有濆然則濆者汝別也故其下夾水之邑猶流汝陽之名是或濆㶏之聲相近矣亦或下合㶏潁兼統厥稱耳
10 	又東南過郾縣北
11 	汝水逕竒頟城西東南流其城衿帶兩水側背䨇流汝汝下當有水字又東南流逕郾城西東南流其城衿帶兩水自城西以下十一字已見上文此應節去縣故城北故魏下邑也史記楚昭陽伐魏取郾是也汝水又東得醴班志雉縣作澧水口水出南陽雉山亦云導源雉衡山即山海經云衡山也郭景純以為南嶽非也馬融廣成頌曰面據衡隂指謂是山在雉縣按漢志雉縣下引太康地志云即陳倉人所逐二童子名寳鷄者雄止陳倉為石雉止此縣故名雉縣界故世謂之雉衡山依山海經不言有水焉然醴水東流厯唐山下即高鳯所隠之山也後漢書逸民傳高鳯字文通南陽葉人教授業於西唐山中年老執志不倦隠身漁釣於家○明一統志唐子山一名西唐山在唐縣南一百里漢高鳯隱居處唐因此山置唐州醴水又東南與臯水合水發臯山郭景純或作章山東流注于醴水醴水又東南逕唐城北南入城而西流出城城葢因山以即稱矣醴水又屈而東南流逕葉縣故城北今屬南陽府春秋昭公十五年許遷於葉者也楚盛周衰控覇南土欲爭強中國多築列城於北方以逼華夏故號此城為万城或作方字唐勒奏土論曰我是楚也世覇南土自越以至葉垂𢎞境萬里故號曰万城余按春秋屈完之在邵陵對齊侯曰楚國方城以為城杜預曰方城山名也在葉南未詳孰是楚惠王以封諸梁子號曰葉公城即子高之故邑也葉公好龍神龍下之河東王喬之為葉令也每月望常自詣朝堂後漢書作詣臺朝帝帝怪其來數而不見車騎顯宗宻令太史伺望之言其臨至輙有雙鳬從東南飛来於是候鳬至舉羅張之但得一隻舄乃詔尚方診視則四年中所賜尚書官屬履也每當朝時禁門下鼓不擊自鳴聞於京師後天下玉棺於堂前吏民推排終不揺動喬曰天帝獨欲召我耶乃沐浴服飾寢其中葢便立覆宿昔葬於城東土自成墳其夕縣中牛皆流汗喘乏而人無知者百姓為立廟號葉君祠牧守每班録皆先謁拜之吏民祈禱無不如應若有違犯亦立能為祟帝乃迎取其鼓置都亭下略無復聲焉或云即古仙人王喬也是以干氏書之於神化王喬事具見後漢書方術傳本出干寳搜神記神化篇醴水又逕其城東與燒車水合水西出苦菜山東流側葉城南而下注醴水朱本作澧下同醴水又東逕葉公廟北廟前有公子高諸梁碑皇覧云葉縣西北去城三里葉公諸梁冡近縣祠之曰葉公丘舊秦漢之世廟道有䨇闕几筵黃巾之亂殘毁頽闕魏大和景初中令長脩飾舊宇後長汝南陳晞以正始元年立碑碑字破落遺文殆存事見其碑醴水又東與葉西陂水會縣南方城山屈完所謂楚以一作國方城以為城者也山有湧泉北流畜之以為陂故塘方二里陂水散流又東逕葉城南而東北注醴水醴水又東注葉陂陂東西十里南北七里二陂並諸梁之所堨也陂水又東逕潕漢志作舞陽縣故城北舞陽縣今屬南陽府其故城在今唐縣東北又東逕定陵城南東與芹溝合其水導源葉縣東逕潕陽城北又東逕定陵縣南入疑作又東南流注醴其水逕流昆醴之間纒絡四縣之中疑即呂忱所謂涀水也今於定陵更無別水唯是水可當之澧水東逕郾縣故城南左入汝山海經曰澧水東流注於涀水也按山海經曰雅山澧水出東流注於視水箴山視水出焉注云或曰冝為瀙水瀙水今在南陽也汝水又東南流逕鄧城西春秋左傳桓公二年蔡侯鄭伯㑹於鄧者也汝水又東南流潕水注之山海經朝歌之山潕水出焉注云音武今在南陽舞陽縣
12 	又東南過汝南上蔡縣西上蔡縣今屬河南汝寜府汝南郡楚之别也漢高帝四年置王莽改郡曰汝濆漢志作莽曰汝汾縣故蔡國周武王剋殷封其弟叔度於蔡世本曰上蔡也九江有下蔡故稱上竹書紀年曰魏章率師及鄭師伐楚取上蔡者也建安元年安帝封鄧隲為侯國建安乃獻帝年號非安帝按後漢書鄧禹傳安帝永初元年封鄧隲為上蔡侯汝水又東逕𤣥瓠宋本作縣瓠下同今汝寜府北門外有懸瓠池城北王智深云汝南太守周矜起義於𤣥瓠者是矣今豫州刺史汝南郡治城之西北汝水枝別左出西北流又屈西東轉又西南㑹汝形若垂瓠耆彦云城北名焉上下疑有譌字灣中有地數頃上有栗園栗小殊不並固安之實也魏都賦云信都之棗故安之栗注云故安屬范陽出御栗然歲貢三百石以充天府水渚即栗州疑作洲也樹木高茂望若屯雲積氣矣林中有栗堂射埻甚閒敞牧宰及英彥多所遊薄其城上西北隅高祖以太和中幸懸瓠平南王肅起高臺於小城建層樓於隅阿下際水堨一作湄降栗渚左右列榭四周參差競峙竒為嘉觀也
13 	又東南過平輿縣南按漢志平輿縣屬汝南郡故城在今汝寜府東汝水南溱水出浮石嶺北青衣山亦謂之表疑作青衣水也明一統志溱水源出開封府宻縣東南逕朗陵縣故城西故城在汝寧府羅山縣西南三十里應劭曰西南有朗陵山縣以氏焉世祖建武中封城門校尉城宮當作臧宫後漢書臧宮傳建武十五年封朗陵侯為侯國也溱水又南屈逕其縣南又東北逕北宜春縣故城北漢志汝南郡有冝春縣後漢郡國志作北冝春故城在今汝寜府西南王莽更名之為宣孱也豫章有宜春故加北矣永元三年安帝封后父侍中閻暢為侯國永元乃和帝年號非安帝按後漢書皇后紀安帝元初三年封后父閻暢為北冝春侯溱水又東北逕馬香城北又東北入汝汝水又東南逕平輿縣南安成縣故城北在今汝寜府城東南王莽更名至成也漢武帝元光六年封長沙定王子劉倉為侯國矣汝水又東南汶孫云當作陂水注之水首受愼水於愼何氏云愼當作滇漢志愼陽下注云闞駰曰永平五年失印更刻遂誤水為心陽縣故城在今汝寜府城南八十里南陂陂水兩分一水自陂北逕宋本作遶愼陽城四固一作圍城塹潁川荀淑遇縣人黃叔度於逆旅與語移日原本譌曰曰子吾師表也范曄論曰黃憲言論風㫖無所傳聞原本譌文然士君子見之者靡不深服後漢書作服深逺去疵吝将以道周性全無得而稱乎塹水又自瀆東北流注七陂一水自陂東北流積為同陂陂水又東北又結而為陂世謂之窖陂陂水上承愼陽縣北陂東北流積而為土陂陂水又東為窖陂陂水又東南流注壁陂陂水又東北為太陂陂水又東入汝汝水又東南逕平陵亭北又東南逕陽遂鄉北汝水又東逕樂亭北春秋之棘櫟也杜預曰汝隂新蔡縣東北有櫟亭今城在新蔡故城西今屬汝寜府北半淪水汝水城疑譌北宋本作故城西北城北半淪水汝水又東南又東南逕新蔡縣故城南昔管蔡間王室放蔡叔而遷之其子胡能率德易行周公舉之為魯宋本無魯字卿士以見於王王命之以蔡中呂二字未詳地也以奉叔度祀是為蔡仲矣宋忠曰故名其地為新蔡王莽所謂新遷者也世祖建武元年封吳國為侯國按後漢書吳漢傳漢於建武二十年薨子成嗣二十八年分漢封為三國成子旦為濯陽侯旦弟旴為筑陽侯成弟國為新蔡侯則吳國新蔡之封乃二十八年今云元年誤汝南先賢傳曰新蔡鄭敬字次都為郡功曹都尉高懿聽事前有槐樹白露類甘露者懿問掾屬皆言是甘露敬獨曰明府政未能致甘露但樹汁耳懿不恱託疾而去汝水又東南左㑹澺水水上承汝水別流於竒頟城東東南流為練溝逕邵陵縣西東南流注至上蔡西岡北為黃陵陂陂東流於上蔡岡東為蔡塘又東逕平輿縣故城南為澺水縣舊沈國也有沈亭春秋定公四年蔡滅沈以沈子嘉歸後以為縣史記曰秦将李信攻平輿敗之者也建武三十年世祖封銚統為侯國按後漢書銚期傳期卒謚忠侯子丹嗣復封丹弟統為建平侯似非平輿或別有據也於宋本作本汝南郡治昔費長房為市吏見王壺公懸壺郡市長房從之因而自逺同入此壺隠淪仙路骨謝懐靈無㑹而返雖能役使鬼神而終同物化費長房事具見後漢書方術傳城南里餘有神廟世謂之張明府祠水旱之不節則禱之廟前有石碑文字紊碎不可復尋碑側有小石函按桂陽先賢畫讚臨武張熹字季智為平輿令時天下大旱熹躬雲東獲熹應此句有譌誤朱本引宋本作熹躬雩未獲嘉應乃積柴自焚主簿崇小史張化從熹焚焉火旣燎天靈感應即澍雨此熹自焚處也澺水又東南左迤為葛陂陂方數十里水物含靈多所苞育昔費長房投杖於陂而龍變所在也又劾東海君於是陂矣後漢書方術傳費長房辭壺公歸翁與一竹杖曰騎此任所之則自至既至可以杖投葛陂中也長房乗杖湏叟來歸投杖于陂顧視則龍也後東海君來謁葛陂君因滛其夫人長房劾繫之三年而東海大旱長房至海上見其人請雨乃謂之曰東海君吾前繫之葛陂今方出之使作雨也於是雨立注陂水東出為鮦水今在新蔡縣漢因此水置鮦陽縣其故城亦在新蔡縣界俗謂之三丈陂亦曰三嚴水水逕鮦陽縣故城南應劭曰縣在鮦水之陽漢明帝永平中封衛尉隂與當作興後漢書隂識傳識弟興卒封興子慶為鮦陽侯子慶為侯國也縣有葛陵城建武十五年更名封經侯銚丹為侯國後漢書銚期傳期子丹嗣封安成侯後徙封葛陵侯今云經侯未詳城之東北有楚武王冢民謂之楚王瑟城瑟城當作琴城按三十二卷注云楚人謂冢為琴六安縣都陂中有大冢民傳曰公琴即臯陶冢也城北祝社里下土中得銅鼎銘曰楚武王是知武王𡑞也鮦陂東注為富水水積之處謂之陂塘津渠交絡枝布川隰矣澺水自葛陂東南逕新蔡縣故城東而東南流注於汝水又東南逕下桑里左迤為橫塘陂又東北為清陂者也汝水又東南逕壺丘城北故陳也春秋左傳文公九年楚侵陳尅壺丘以其服於晉是也汝水又東與清陂合水上承慎水於慎陽縣之上慎陂右溝北注馬城陂陂西有黃丘亭陂水於疑作又東逕新息亭北又東為綢陂一作綱阪陂水又東逕新息縣今為汝寜府息縣結為墻陂陂水又東逕遂鄉東南而為壁陂又東為青陂陂東對大呂亭春秋外傳曰當成周者南有荊蠻中呂姜姓矣鄭語史伯語鄭桓公當成周者南有荆蠻申呂應鄧陳蔡隨唐蔡平侯始封也西南有小呂亭故此稱大也側陂南有青陂廟廟前有陂漢靈帝建寜三年新蔡長河南緱氏李言上請修復青陂司徒臣訓尚書臣襲奏可於洛陽宮青陂東塘南樹碑碑稱青陂在縣坤地源起桐柏淮川別流入於潺湲逕新息墻坡宋本作阪衍入褒信界灌溉五百餘頃陂水又東分為二水一水南入淮一水東南逕白亭北又東逕吳城南史記楚惠王二年子西召太子建之子勝於吳勝入居之故曰吳城也又東北屈逕壺丘東而北流注於汝水世謂之薄溪水汝水又東逕裒信縣故城北而東注矣今息縣東北有褒信廢縣
14 	又東至原鹿縣
15 	汝水又東南逕縣故城西杜預所釋地曰汝隂有原鹿縣也
16 	南入於淮
17 	所謂汝口水側有汝口戍淮汝之交㑹也
18 	水經注集釋訂訛卷二十一
25.卷二十二
1 	欽定四庫全書
2 	水經注集釋訂訛卷二十二歸安沈炳巽撰
3 	潁水　　洧水
4 	潧水　　潩水
5 	潁水出潁川陽城縣西北少室山陽城縣今為河南府登封縣秦始皇十七年滅韓以其地為潁川郡蓋因水以著稱者也漢高帝二年以為韓國王莽之左隊也山海經曰潁水出少室山地理志曰出陽城縣陽乾山明一統志陽乾山在登封縣東二十五里今潁水有三源竒發右水出陽乾山之潁谷春秋潁考叔為其封人其水東北流中水導源少室通阜東南流逕負黍亭東春秋定公六年鄭伐馮滑負黍者也馮敬道顯志賦曰求善卷之所在遇許由於負黍京相璠曰負黍在潁川陽城縣西南二十七里世謂之黃城也亦或謂是水為㶏水東與右水合左水出少室南溪東合潁水故作者乃舉二三言水所發也呂氏春秋曰卞隨恥受湯讓自投此水而死張顯逸民傳嵇叔夜高士傳並言投泂水而死未知其孰是也朱謀㙔曰呂覧云卞隨自投於潁水而死荘子云自投於稠水而死司馬注本作泂水云泂水在潁陽㙔按潁泂古字通用故禮顈衣一作絅是其例也稠泂二字皆誤耳
6 	又東南過其縣南
7 	潁水又東五渡水注之其水𨗳源崇一作嵩按漢志潁川郡有崈高縣武帝置以奉太室山是為中岳師古曰崈古崇字今為登封縣地高縣東北太室東溪縣漢武帝置以奉太室山俗謂之崧陽城及春夏雨泛水自山頂而迭相灌澍崿流相承為二十八浦也陽旱輟津而石潭不耗道俗遊憇者唯得飡飲而已無敢澡盥其中苟不如法必數日不豫是以行者憚之山下大澤周數里而清深肅潔水中有立石高十餘丈廣二十許歩上甚平整緇素之士多泛舟昇陟取暢幽情其水東流南陽城西石溜縈委溯者五渉故亦謂之五渡水東南流入潁水潁水逕其縣故城南昔舜禪禹禹避商均伯益避啓並於此也亦周公以土圭測日景處漢成帝永始元年封趙臨為侯國也按漢書外戚恩澤侯表趙臨以皇后父封成陽侯不封陽城侯且成陽屬汝南郡陽城屬潁川郡今潁水所歷自在潁川境內恐與汝南無渉縣南對箕山山上有許由冢原本譌䝉堯所封也故太史公曰余登箕山之上有許由墓焉山下有牽牛墟側潁水有犢泉是巢父牽牛處也石上犢跡存焉高士傳云許由隠於潁水之陽箕山之下堯召為九州長由洗耳於潁水濱其友巢父牽犢欲飲之見由洗耳問之知其故曰子若處髙岸深谷人道不通誰能見子乃浮遊求其名譽污吾犢口牽犢上流而飲之又有許由廟碑關朱本作闕尚存是漢潁川太守朱寵所立潁水逕其北東與龍淵水合其水𨗳源龍淵東南流逕陽城北又東南入於潁潁水又東平洛溪水注之水發玉女臺下平洛澗世謂之平洛水呂忱所謂汋水出陽城山葢斯水也又東南注於潁潁水又東出陽城關歷亭東南宋本作歷康城南魏明帝封尚書右僕射衛臻為康鄉侯此即臻封邑也
8 	又東南過陽翟縣北陽翟縣今為開封府鈞州潁水東南流逕陽關聚聚夾水相對俗謂之東西二土城也潁水又逕上棘城西又屈逕其城南春秋左傳襄公十八年楚師伐鄭城上棘以渉潁者也縣西有故堰堰石崩禠頽基尚存舊遏潁水枝流所出也其故瀆東南逕三封山　今無水渠中又有泉流出焉時人謂之嵎水東逕三封山東東南歷大陵西連山亦曰啓筮亭啓享神於大陵之上即鈞臺也在今鈞州城北門外春秋左傳曰夏啟有鈞臺之饗是也杜預曰河南陽翟縣南有鈞臺其水又東南流水積為陂陂方十里俗謂之臺陂葢指鈞臺取名也又西南流逕夏亭城西又屈而東南為郟之靡陂潁水自堨東逕陽翟縣故城北夏禹始封於此為夏國故武王至周曰吾其有夏之居乎遂營洛邑徐廣曰河南陽城陽翟則夏地也春秋經書秋鄭伯突入於櫟左傳桓公十五年突殺檀伯而居之服䖍曰檀伯鄭守櫟大夫櫟鄭之大都宋忠曰今陽翟也周未韓景侯自新鄭徙都之王隠曰翟本櫟也故潁川郡治也城西有郭奉孝碑水側有九山祠碑叢柏猶茂北枕川流也又東南過潁陽縣西故城在今登封縣西南八十里又東南過潁陰縣西南應劭曰縣在潁水之陽故邑氏之按東觀漢記漢
9 	封車騎將軍馮防為侯國防城門校尉位在九卿上絶席後漢馬援𫝊援次子防貴寵最盛與九卿絶席封潁陽侯今云馮防誤潁水又南逕潁鄉城西潁隂縣故城在東北舊許昌典農都尉治也後改為縣魏明帝封侍中辛毗為侯國也魏志辛毗封潁鄉侯潁水又東南逕柏祠曲東歷罡臺北陂陂水南流積為江陂南逕愼城西側城南流入於潁潁水又逕愼縣故城南縣故楚邑白公所居以拒吳春秋左傳哀公十六年吳人伐愼白公敗之王莽之愼治也世祖建武中封劉賜為侯國潁水又東南逕蜩蟟郭東俗謂之鄭城矣又東南入於淮春秋昭公十二年楚子狩于州來次子潁尾葢潁水之㑹淮也又東南至愼縣東南入於淮愼縣故城在今鳯陽府潁州潁上縣西北潁水東南流左合上吳百尺二水俱承次塘細陂南流注於潁水潁水又東南江宋本作流陂水注之水受大漴朱本作崇丘城南故汾丘城也春秋左傳襄公十八年楚子庚治兵於汾司馬彪曰襄城縣有汾丘杜預曰在襄城縣之東北也襄城縣今屬開封府逕繁昌故縣北原本譌此繁昌城在今開封府臨潁縣城北曲蠡之繁陽亭也魏書國志曰文帝以漢獻帝延康元年行至曲蠡登按獻帝傳曰辛未魏王登壇受禪此漏壇受二字禅於此地改元黃初其年以潁隂之繁陽亭為繁昌縣城內有三臺時人謂之繁昌臺壇前有二碑昔魏文帝禪於此自壇而降曰舜禹之事吾知之矣故其
10 	石銘曰遂於繁昌築靈壇也於後其碑六字生金論者以為司馬金行故曹氏六世遷魏而事晉也魏志繁昌縣受禪石碑中生金表送上羣臣盡賀潁水又東南流逕青陵亭城北北對青陵陂陂縱廣二十里潁水逕其北枝入為陂陂西則漷水注之水出褒城縣疑作襄城縣若作褒城則屬陜西漢中府恐非潁水所逕之地也之邑城下東流注於陂陂水又東入臨潁縣之狼陂潁水又東南流而歴臨潁縣也臨潁縣今屬開封府
11 	又東南過臨潁縣南又東南逕汝南㶏強縣北洧水從河南宻縣今屬開封府東流注之
12 	臨潁舊縣也潁水自縣西小㶏水出爾雅曰潁別為沙郭景純曰皆大水溢出別為小水之名也亦猶江別為沱也潁水又東南逕澤城北即古城臯亭矣春秋經書公及諸侯盟於臯鼬者也臯澤字相佀名與字乖耳潁水又東逕㶏陽城南竹書紀年曰孫何取㶏陽㶏強城在東北潁水不得逕其北也潁水又東南潩水入焉非洧水也
13 	又東過西華縣北今屬開封府王莽更名之曰華望縣也有東故言西矣世祖光武皇帝建武中封鄧晨為侯國漢濟北戴封字平仲為西華令遇天旱慨治功無感乃積柴坐其上以自焚火起而天雨暴至逺近歡伏永元十三年徴太常也縣北有習陽城潁水逕其南也經所謂洧水流注之也
14 	又南過汝陽何氏云地理志作女縣北今屬開封府縣故城南有汝水枝流故縣得厥稱矣闞駰曰本汝水別流其後枯竭號曰死女水故其字無水余按汝女乃方俗之音故字隨讀改未必一如闞氏之說以窮通損字也潁水又東大㶏水注之又東南逕愽陽縣城東城在南頓縣北四十里漢宣帝封邴吉為侯國王莽更名樂嘉
15 	又東南過南頓縣北今屬開封府項城縣㶏水從西來流注之㶏水於樂嘉縣入潁不至於頓頓故頓子國也周之同姓春秋僖公二十五年楚伐陳納頓子於頓是也俗謂之潁隂城非也潁水又東南逕陳縣南今為河南陳州又東南左㑹交口者也
16 	又東南至新陽縣北蒗蕩渠水從西北來注之經云蒗蕩渠者百尺溝之別名也南合交口新溝自是東出潁上有堰謂之新陽堰俗謂之山陽堨非也新溝自潁北東出縣在水北故應劭曰縣在新水之陽今縣故城在東明潁水不出其北蓋經誤耳潁水自東堰南流逕項縣故城北今為項城縣屬開封府春秋僖公十七年魯滅項是矣潁水又東右合谷水水上承平鄉諸陂東北逕南頓縣故城南側城東注春秋左傳所謂頓廹于陳而奔楚自頓徙南故曰南頓也今其城在頓南三十餘里又東逕項城中楚襄王所郭疑譌以為別都都內西南小城項縣故城也舊潁州治谷水逕小城北又東逕刺史賈逵祠北王隱言祠在城北非也廟在小城東昔王凌為宣王司馬懿所執届廟而嘆曰賈梁道王凌魏之忠臣唯汝有靈知之遂仰鴆而死魏志王凌進位太尉假節鉞謂齊王不任天位欲迎立楚王彪遣将軍楊𢎞以廢立事告兖州刺史黃華華私以白司馬宣王宣王将兵討之凌勢窮乗船自縛出迎宣王承詔送至京師凌至項飲藥死又干寳晉紀曰凌到項見賈逵祠呼曰賈梁道王凌固忠于魏之社稷者唯汝有神知之其年八月宣王有疾夢凌逵為癘遂薨廟前有碑碑石金生于寳曰黄金可採為晉中興之瑞王隱晉書云永嘉元年陳國項縣賈逵廟石碑生金人盜鑿取賣賣已復生此江東中興之瑞也谷水又東流出城東注潁潁水東側有公路城公路城有二一在鳯陽城東一在旴𣅿縣袁術所築也故世因以術字名城矣潁水又東逕監潁城北城臨水闕南面又東逕雲陽二城間南北翼水並非所具又東逕丘頭丘頭南枕水魏書郡國志曰宣王軍次邱頭按宣王討王凌文王討諸葛誕俱至丘頭然改丘頭為武丘乃文王時事今屬之宣王則以兩事并為一事矣事見魏志王淩傳及高貴鄉公紀王凌靣縛水次故號武邱矣潁水又東南流於故城北細水注之水上承陽都陵宋本作阪陂水枝分東南出為細水東逕新陽縣故城北又東南逕宋公縣故城北縣郪丘者也秦伐魏取郪丘謂是邑矣郪丘去潁州治八里漢置新郪縣屬汝南郡今呼為潁陽城漢成帝綏和元年詔封殷後於沛以存三統平帝元始四年改曰宋公章帝建初四年徙邑於此故號新郪為宋公國也王莽之新延矣細水又南逕細陽縣今潁州太和縣新溝注之新溝首受交口東北逕新陽縣故城南漢高帝六年封吕清為侯國王莽更名曰新明也故應劭曰縣在新水之陽今無水故渠舊道而已東入澤渚而散流入細細水又東南逕細陽故城南在今潁州西北四十里王莽更之曰樂慶也世祖建武中封岑彭子遵為侯國細水之宋本作又東南積而為陂謂之次塘公私列宋本作𢎞裂以供田漑又東南流屈而西南入潁地理志曰細水出細陽縣東南入潁潁水又東南流逕胡城東故胡子國也春秋定公十五年楚滅胡以胡子豹歸是也杜預釋地曰汝隂縣西地有胡城也在今潁州城西北二里潁水又東南汝水枝津注之水上承汝水別凟於竒頟城東三十里世謂之大㶏水也東南逕召陵縣故城南春秋左傳僖公四年齊桓公師于召陵責楚貢不入即此處也城內有大井徑數丈水至清深闞駰曰召者高也其地邱墟井深數丈故以名焉又東南逕征羌縣故召陵縣之安陵鄉安陵亭也世祖建武十一年以封中郎将來歙歙以征定西羌功故更名征羌也闞駰引戰國䇿以為秦昭王欲易地謂此也汝水別瀆又東逕公路臺此下原本錯在又東南過潁陽縣注中今從朱本改正臨水方百歩袁術所築也汝水別溝又東逕西門城即南利也漢書宣帝封廣陵厲王子劉昌為侯國也縣北三十里有孰疑譌城號曰北利故瀆出於二利之間關疑譌女陽之縣世名之死汝縣取水名故曰汝陽也又東逕南頓縣故城疑漏北字又東南逕鮦陽城北在今汝寜府新蔡縣界又東逕邸鄉城北又東逕固始縣今屬汝寜府故城北地理志縣故寖也寖丘在南故藉丘名縣矣王莽更名之曰治按漢志莽曰開治此漏開字孫叔敖以土浸薄取而為封故能綿嗣城北猶有叔敖碑建武二年司空李通又慕叔敖受邑故光武以嘉之更名固始別汝又東逕蔡岡北岡上有平陽侯相蔡昭冡昭字叔明周后稷之胄冡有石闕闕前有二碑碑字淪碎不可復識羊虎傾低殆存而已枝汝又東北流逕胡城南而東歷汝隂縣故城西北東入潁水潁水又東逕汝隂縣故城北史記高祖功臣侯者年表曰高祖六年封夏侯嬰為侯國王莽更名之曰汝墳也縣在汝水之隂故以汝水納稱城西有一城故陶丘鄉也汝隂何氏云隂疑作南郡汝疑作治城外東北隅有舊臺翼城若丘俗謂之女郎臺雖經頽毀猶自廣崇上有一井疑故陶丘鄉所未詳
17 	洧水出河南密縣今屬開封府均州西南馬領山明一統志洧水源出宻縣東至新鄭縣㑹溱水為䨇泊河至西華縣入黃河
18 	水出山下亦言出潁川陽城山山在陽城縣之東北葢馬領之統目焉清水東南流逕一故臺南俗謂之陽子臺又東逕馬領塢北在山上塢下泉流北注亦謂洧別源也而入于洧水洧水東注綏水㑹焉水出方山綏溪即山海經所謂浮戲之山也東南流逕漢𢎞農太守張伯雅墓塋四周壘石為垣隅阿相降列於綏水之隂庚門表二石闕夾對石獸於闕下冡前有石廟列植三碑碑云德字伯雅河內密人也碑側樹兩石人有數石柱及諸石數疑譌當作獸矣舊引綏水南入塋域而為池沼沼在丑地皆蟾蠩吐水石湟承溜池之南又建石樓石廟前又翼列諸獸但物謝時淪凋毀殆盡矣富而非義北當作比之浮雲况復此乎王孫士安斯為逹矣漢書楊王孫傳王孫家業千金厚自奉養及病且終先令其子曰吾欲羸塟以反吾真必亡易吾意死則以布囊盛尸入地七尺既下從足引脱其囊以身親土晋書皇甫謐傳謐字士安自為塟送之制氣絶之後以蘧蒢褁尸麻約兩頭穿坑而塟不用棺槨綏水又東南流逕上郭亭南東南注洧洧水又東襄荷水注之水出北山子節溪亦謂之子節水東南流于洧洧水又東㑹瀝滴泉水出深溪之側泉流丈餘懸水散注故世士以瀝滴稱南流入洧水也
19 	又東南過其縣南
20 	洧水又東流南與承雲二水合俱出承雲山二源䨇𨗳東南流注於洧世謂之東西承雲水洧水又東微水注之水出㣲山東北流入於洧洧水又東逕密縣故城南春秋謂之新城左傳僖公六年㑹諸侯伐鄭圍新密以鄭不時城也今縣城東門南側有漢密令卓茂祠茂字子康南陽苑人溫仁寛雅恭而有禮人有認其馬者茂與之曰若非公馬幸至丞相府歸我遂挽車而去後馬主得馬謝而還之任漢黄門郎遷密令舉善而徴宋本作敎口無惡言敎化大行道不拾遺蝗不入境百姓為之立祠享祀不輟矣洧水又左㑹璅泉水水出王亭西北流注於洧水洧水又東南與馬關水合水出王亭下東北流歷馬關謂之馬關水又東北注於洧洧水又東合武定水水出北武定岡西南流又屈而東南流逕零鳥塢西側塢東南流塢側有水懸流赴壑一匹有餘直注澗下淪積成淵嬉遊者矚望竒為佳觀俗人覩此水挂於塢側遂目之為零鳥水東南流入於洧洧水又東與虎牘山水合水發南山虎牘溪東北流入洧洧水又東南赤澗水注之水出武定岡東南流逕皇臺岡下又歷岡東東南流注於洧洧水又東南流潧水注之洧水又東南逕鄶城南世本曰陸終娶於鬼方氏之妹謂之女漬朱云今世本作陸終娶鬼方氏之妹謂之女嬇生子六人大戴禮帝繫篇作女隤宋本水經注作女潰是生六子孕三年啟其左脅三人出焉破其右脅三人出焉其四曰求言是謂之鄶鄶人者鄭是也鄭桓公問於史伯曰王室多難予安逃死乎史伯曰虢鄶公之民遷之可也鄭氏東遷虢鄶獻十邑焉史記鄭世家桓公問太史伯曰王室多故予安逃死乎太史伯對曰獨雒之東土河濟之南可居公曰何以對曰地近虢鄶虢鄶之君貪而好利百姓不附今公為司徒民皆愛公公誠請居之虢鄶之君見公方用事輕分公地公誠居之虢鄶之民皆公之民也桓公曰善于是卒言王東徙其民雒東而虢鄶果獻十邑劉●云鄶在豫州外方之北北鄰於虢鄶熒朱本作滎之南左濟右洛居陽鄭兩水之間食溱洧焉徐廣曰鄶在密縣妘姓矣不得在外方之北也洧水又東逕隂坂北水有梁焉俗謂是濟為參辰口左傳襄公九年晉伐鄭濟于隂阪次于隂口而還是也杜預曰隂坂洧津也服䖍曰登南曰隂口者水口也參隂聲相近葢傳呼之謬耳又晉居商參之分實沈之土鄭處辰火之野閼伯之地軍師所次故濟得其名也
21 	又東過鄭縣南鄫當作潧即鄭詩溱與洧之溱水從西北來注之明一統志溱水源出密縣一名潧水東北至新鄭縣與洧水合
22 	洧水又東逕新鄭故城中左傳襄公元年晉韓厥荀偃帥諸侯伐鄭入其郛敗其徒兵於洧上是也竹書紀年晉文侯二年同惠王子多父伐鄶克之按竹書紀年周幽王二年晉文侯同王子多父伐鄫克之注云晉文侯元年則二年乃幽王之二年非文侯二年也亦無惠字鄶作鄫乃居鄭父之丘名之曰鄭是曰桓公皇甫士安帝王世紀云或言縣故有態氏之墟黄帝之所都也鄭氏徙居之故曰新鄭矣城內有貴一作遺祠名曰章乗是也洧水又東為洧淵水春秋傳曰龍鬭于時門之外洧淵則此潭也今洧水自鄭城西北入而東南流逕鄭城南城之南門內舊外蛇與內蛇鬬內蛇死六年大夫傅瑕殺鄭子入厲公自是徴也原本譌㣲事在左傳荘十四年水南有鄭荘公望母臺莊姜惡公寤生與段京居段不弟姜氏無訓荘公居夫人於城潁誓曰不及黄泉無相見也故成臺以望母用伸在心之思感考叔之言忻大隧之賦洩洩之慈有嘉融融之孝得常矣洧水又東與黃水合經所謂潧水非也黃水出太山南黄泉東南流經華城西史伯謂鄭桓公曰華君之土也韋昭曰華國名矣史記秦昭王三十三年白起攻魏㧞華陽走芒卯斬首十五萬司馬彪曰華陽亭名在宻縣嵇叔夜常採藥於山澤學琴於古人即此亭也靈異志嵇中散嘗西南去洛數十里有亭名華陽投宿一更中操琴聞空中稱善中散呼與相見乃出見形以手持其頭共論音聲因授以廣陵散黃水東南流又與上水合水出兩塘中一源兩分泉流𣲖別東為七虎澗水西流即是水也其水西南流注於黃水黃即春秋之所謂黃崕也故杜預云苑陵縣西有黃水者也又東南流水側有二臺也謂之積粟臺臺東即二水之㑹也捕章山水注之水出東捕章山西流注於黃水黃水又南至鄭城北東轉於城之東北與黃溝合水出捕章山東南流至鄭城東北入黃水黃水又東南逕龍淵泉東南七里溝水注之水出隟侯亭東南平地東注又屈而南流逕升城東又其南歴燭城西即鄭大夫燭之武邑也又南流注于洧水也
23 	又東南過長社縣北
24 	洧水東南流南濮北濮二水入焉洧入又東南與龍淵水合水出長社縣西北有故溝上承洧水水盛則通注龍淵水減則津渠輟流其瀆中●泉南注東轉為淵淥水平潭清潔澄深俯視游魚類若乗空矣所謂淵無潛鱗也又東逕長社縣故城北鄭之長葛邑也春秋隱公五年宋人伐鄭圍長葛是也後社樹暴長故曰長社魏潁川郡治也余以景明中出宰兹邑於南城西側修立客館版築旣興於土下得一樹根甚壮大疑是故社怪長暴茂者也稽之故說縣無龍淵水名葢出近世矣京相璠春秋土地名曰長社北界有稟水但是水𨗳於隍壍之中非北界之所謂又按京社地名並云長社縣北有長葛鄉斯乃縣徙于南矣然則是水即稟水也其水又東南逕棘城北左傳所謂楚子伐鄭救齊次于棘澤者也稟水又東左注洧水洧水又東南分為二水也其枝水東北流注沙一水東逕許昌縣故許南疑作男國也姜姓四岳之後矣穆天子傳所謂天子見許男於洧上者也漢章帝建初四年更封馬光為侯國後漢書馬援傳建初四年封馬防潁陽侯馬光許昌侯春秋佐助期曰漢以許昌失天下及魏承漢厯遂改名許昌也城內有景福殿基魏明帝太和中造准價八百餘萬洧水又東入汶倉城內俗以是水為汶水故有汶倉之名非也葢洧水之邸閣耳洧水又東逕傿陵縣故城南今屬開封府按漢志潁川郡傿陵縣莽曰左亭李竒曰六國為安陵李竒曰六國為安陵也昔秦求易地唐且受使於此戰國策秦王使人謂安陵君曰寡人欲以五百里之地易安陵安陵君使唐睢使于秦曰安陵君受地于先王而守之雖千里不敢易也秦王怒曰公亦嘗聞天子之怒乎伏尸百萬流血千里睢曰大王嘗聞布衣之怒乎夫專諸之刺王僚也彗星襲月聶政之刺韓傀也白虹貫日若士必怒伏尸二人流血五歩天下縞素今日是也挺劍而起秦王色撓長跽而謝之漢高帝十二年封都尉朱濞為侯國王莽更名左亭洧水又東傿陵陂水注之水出傿陵南陂東西南流注於洧水也
25 	又東南過新汲縣東北
26 	洧水自傿陵東逕桐邱南俗謂之天井陵又曰岡非也洧水又屈而南流水上有梁謂之桐門橋葢藉桐邱以取稱亦言取桐門亭而目焉然不知亭之所在未之詳也洧水又東南逕桐丘城春秋左傳荘公二十八年楚伐鄭鄭人將奔桐丘即此城也杜預春秋釋地曰潁川許昌城東北京相璠曰鄭地也今圖疑譌無而城見存西南去許昌故城可三十五里俗名之曰堤其城南即長堤因疑譌或當作固洧水之北防也西靣桐丘其城邪長而不方葢慿丘之稱即城之名矣洧水又東逕新汲縣故城北漢宣帝神雀二年漢志作三年置於許之汲鄉曲洧城以河內有汲縣故加新也漢宣帝建初四年封執金吾馬光為侯國漢宣帝以下十六字疑屬衍文葢馬光無新汲之封況已見前不應重出城在洧水南堤上又東洧水右迤為濩陂洧水又逕匡城南匡城在睢州城西三十里扶溝之匡亭也又東洧水左迤為鴨子陂也疑衍謂之大穴口也
27 	又東南過茅城邑之東北洧水自穴口東南逕洧陽城西南逕茅城東北又南左合庾溝溝水上承洧水於大穴口東北枝分東逕洧陽故城南俗謂之復陽城非也葢洧復字類音讀變漢建安中封司空祭酒郭奉孝為侯國其水又東南為鴨子陂陂廣一十五里餘陂南入甲庾溝西注又朱云當作洧東北㵼沙洧水又南逕一故城西世謂之思鄉城西去洧十五里洧水又右合濩陂水上承洧水新汲縣南逕新汲故城東又南積而為陂陂之西北即長舍城陂水東翼洧堤西靣茅邑自城北門列築昆道迄於此岡世尚謂之茅岡即經所謂茅邑地也陂水北出東入洧津上下疑有譌西納北異流
28 	又東過習陽城西折入於潁
29 	洧水又東南逕辰亭東俗謂之田城非也葢田辰聲相近城亭音韻聨故也經書魯宣公十一年楚子陳侯鄭伯盟于辰陵也京相璠曰潁川長平有故辰亭杜預曰長平縣東南有辰亭今此城在長平城西北長平城在東南城今在西華縣東北或杜氏之謬傳書之誤耳長平東南淋陂北畔有一阜東西减里南北五十許歩俗謂之新亭臺又疑是杜氏所謂辰亭而未之詳也洧水又南逕長平縣故城西王莽之長正也洧水又南分為二水枝水東出謂之五梁溝逕習陽城北又東逕赭邱南丘上有故城郡國志曰長平故屬汝南縣有赭丘城即此城也又東逕長平城南東注澇陂洧水南出謂之雞籠水故水會有籠口之名矣洧水又東逕習陽城西西南折入潁地理志曰洧水東南至長平縣入潁者也
30 	潩水出河南密縣大騩山明一統志潩水源出大騩山名魯固河一名清流河東南逕長葛縣西又東至臨潁縣入潁水
31 	大騩即具茨山也黄帝登具茨之山升於洪堤上受神芝圗於黄葢童子即是山也抱朴子云黃帝東到青丘見紫府先生受三皇內文以勅召萬神西見中黃子受九加之方北到洪堤上具茨見大騩君黃葢童子受神芝圗還陟王屋得神丹金訣溪水疑作潩水出其阿而流為陂俗謂之玉女池東逕陘山北史記魏襄王六年敗楚於陘山者也山上有鄭祭仲冡冡西有子產墓累石為方墳墳東有廟並東北向鄭城杜元凱言不忘本際廟舊有一枯柏樹其塵根故枝之上多生雉疑作稚柏列秀青青望之竒可嘉矣潩水又東南逕長社林疑譌當作故城西北南濮北濮二水出焉劉澄之著永初記云水經濮水源出大騩山東北流注泗衛靈聞音於水上殊為乖矣韓非子云衛靈公至濮聞新聲使師涓冩之至晉而奏之師曠曰此紂時所謂靡靡之樂乃亡國之聲也余按水經為潩水不為濮也是水首受溪水疑作潩水川渠䨇引俱東注洧與之過沙枝流脈亂互得通稱是以春秋昭公九年遷城父人於陳以夷濮西田益之京相璠云以夷之濮西田益也杜預亦言以夷田在濮水西者與城父人服䖍曰濮水名也且字類音同津瀾邈別不得為北濮上源師氏傳音於其上矣潩水又南逕鍾亭西又南逕皇臺又東南逕關亭西又東南逕宛亭西鄭大夫宛射犬之故邑也潩水又南分二水一水南出逕胡城東故潁隂縣之狐人亭也其水南結為陂謂之胡城陂潩水自枝渠東逕曲強東皇陂水注之水出西北皇臺七女岡北皇陂即古長社縣之濁澤史記魏惠王元年韓懿侯與趙成侯合軍伐魏戰於濁澤是也其陂水北對雞鳴城即是是字譌應作長社縣之濁城也陂水東南流逕胡泉城北故潁隂縣之狐宗鄉也又東合狐城陂水水上承陂水而東南流注于黃水謂之合作口而東逕曲強城北東流入潩水時人謂之勑水非也勑潩音相類故字從聲變耳渭當作潩水又東逕武亭間兩城相對疑是古之岑門史遷所謂走犀首于岑門者也徐廣曰潁隂有岑亭未知是否後漢郡國志潁隂有岸亭史記魏世家哀王五年走犀首岸門徐廣曰潁隂有岸亭正義曰括地志云岸門在長社縣西北十八里今名西武亭此云岑門岑亭皆誤潩水又南逕射犬城東即鄭公孫射犬城也葢俗謬耳潩水又南逕潁隂縣故城西魏明帝封司空陳羣為侯國潩水又東逕許昌城南又東南與宣帝陂按下文當作宣梁陂水合陂上承狼陂於潁隂城西南陂南北二十里東西十里春秋左傳曰楚子伐鄭師于狼是也其水東南入許昌縣逕巨陵城北鄭地也春秋左傳荘公十四年鄭厲公獲𫝊瑕於大陵京相璠曰潁川臨潁縣東北二十五里有故巨陵亭古大陵也其水又東積而為陂謂之宣梁陂也陂水又東南入潩水潩水又西南流逕陶城西又東南逕陶陂東東南入于潁此句原本另行作經文今改作此節注
32 	潧水出鄭縣西北平地
33 	潧水出潧城西北雞絡塢下東南流逕賈復城西今南陽府汝州東南一百里有賈復城但與鄭縣相去甚逺恐非此城東南流左右疑作合●水水出賈復城東南流注于潧潧水又南左㑹承雲山水水出西北承雲山東南厯渾于江宋本作渾子岡東注世謂岡□宋本作峽為五鳴口東南流注于潧潧水又東南流厯下田川逕鄶城西謂之為桞泉水也故史伯荅桓公曰君以成周之衆奉辭伐罪若剋虢鄶君之土也如前華後河右洛左濟王丕騩而食潧洧鄭語作主芣騩而食溱洧韋昭云芣騩山名在宻縣循典刑以守之可以少固即謂此矣潧水又南懸流奔壑崩注丈餘其下積水成潭廣四十許歩淵深難測又南注于洧詩所謂溱與洧者也世所謂之為潧水也
34 	東過其縣北又東南過其縣東又南入于洧水自鄶潧東南更無別瀆不得逕新鄭而㑹洧也鄭城東入洧者黃崕水也葢經誤證耳
35 	渠出榮陽北河東南過中牟縣之北今屬開封府風俗通曰渠者水所居也渠水自河與泲亂流東滎疑譌澤北東南分泲歴中牟縣之圃田澤北與陽武分水澤多麻黄草故述征記曰踐縣境便覩斯卉窮則知踰界今雖不能然諒亦非謬詩所謂東有圃艸也皇武子曰鄭之有原圃猶秦之有具囿澤在中牟縣西西限長城東極官渡北佩渠水東西四十許里南北二百許里中有沙岡上下二十四浦津流逕通淵潭相接各有名焉有大斬小斬大灰小灰義魯練秋大白楊小白楊散嚇禹中牟圏大鵠龍澤鬯罷大哀小哀大長小長大縮小縮伯丘大葢牛眠等浦上云二十四浦而浦名僅二十三按太平御覧引此注大鵠下尚有小鵠此遺去故止二十三耳又大斬小斬作大漸小漸禹中作禺中鬯罷作宻罷牛眠作牛眼俱與此異水盛則北注渠溢則南播故竹書紀年梁惠成王十年入河水于甫田又為大溝而引圃水者也又有一瀆自酸棗受河道自漢瀆歴酸棗逕陽武縣南出世謂之十字溝而屬於渠或謂是瀆為梁惠王十年所開而不能詳也斯浦乃水澤之所鍾為鄭隰之淵藪矣渠右合五池溝上承澤水下流渠謂之五池口魏嘉平二年司馬懿帥中軍討太尉王凌於夀春自彼而還帝使侍中韋誕勞軍于五池者也今其地為五池鄉矣渠又東不家溝宋本作十家溝水注之出京縣東南梅山北溪春秋襄公十八年蒍子馮公子格率銳師侵費右廻梅山杜預曰在宻東北即是山也其水自溪東北流逕管城西故管國也周武以封管叔矣成王幼弱周公攝政管叔流言曰公将不利於孺子公賦鴟鴞以伐之即東山之詩是也左傳宣公十二年晉師救鄭楚次管以待之杜預曰京縣東北有管城者是也俗又謂之為管水東北分為二水一水東北流注黃雀溝謂之黃淵淵周一百歩其一水東越長城東北流水積為淵南北二里東西百歩謂之百尺水北入圃田澤分為二水一水東北逕東武強城北漢書曹參傳擊羽嬰於昆陽追至業按傳當作葉注葉南陽縣也音式陟反還攻武強因至滎陽薛瓉云按武強城在陽武縣即斯城也漢高帝六年封騎將荘不識為侯國又東北流左注于渠為不宋本作十下同家水口也一水東流又屈而南轉東南注白溝也渠又東清池水注之清池水出清陽亭西南平地東北流逕清陽亭南東流即故清人城也詩所謂清人在彭彭為高尅邑也故杜預春秋釋地云中牟縣西有清陽亭是也清水又屈而北流至清口澤七虎澗水注之水出畢城南岡一源兩派津川趣別西入黃崕溝東為七虎溪亦謂之為華水也又東北流紫光溝水注之水出華陽城東北而東流俗名曰紫光澗又東北注華水華水又東逕棐城北即北林亭也春秋文公與鄭伯宴于棐林子家賦鴻鴈者也春秋宣公元年諸侯㑹于棐林以伐鄭楚救鄭遇於北林服䖍曰北林鄭南地也京相璠曰今滎陽宛陵縣有故林鄉在新鄭北故曰北林也余按林鄉故城在新鄭東北七十許里菀陵故城在東南五十許里不得在新鄭北也考京服之說並為踈矣杜預云滎陽中牟縣西南有林亭在鄭北今是亭南去新鄭故城四十許里葢以南有林鄉亭故杜預據是為北林最為密矣又以林鄉為棐亦或疑焉諸侯㑹棐楚遇于此寜得知不在是而更指他處也稽古之傳事或不謬矣又東北逕鹿臺南岡北出為七虎澗東流期水注之水出期城西南平地世號龍淵水東北流又北逕期城西又北與七虎澗合謂之虎谿水亂流東注逕期城北東㑹清口水司馬彪郡國志曰中牟有清口水即是水也清水又東北白溝水注之水有二源北水出密之梅山東南而東逕靖城南與南水合水南出合太山宋本作南水屈合太水西北流至靖城南左注北水即承水也山海經曰承水出太山之隂東北流注于沒水者也世所謂之靖澗水也又東北流太水注之水出太山東平地山海經曰太水出于太山之陽而東南流注于沒水世謂之澧水也東北逕武陵城西東北流注于承水又東北入黃瓮澗北逕中陽城西城內有舊臺甚秀臺側有陂池池水清深澗水又東屈逕其城北竹書紀年梁惠成王十七年鄭釐侯來朝中陽者也其水東北流為白溝又北東逕伯禽城北葢伯禽之魯徃逕所由也屈而南流東注于清水即潘岳都碑所謂自中牟故縣以西西至于清溝指是水也亂流東逕中牟宰魯恭祠南漢和帝時右扶風魯恭字仲康以太尉掾遷中牟令政專德化不任刑罰吏民敬信蝗不入境河南尹袁安疑不實使部掾肥親按行之恭隨親行阡陌坐桑樹下雉止其傍有小児親曰児何不擊雉曰将雛親起曰蟲不入境一異化及鳥獸二異竪子懐仁三異乆留非優賢請還是年嘉禾生縣庭安美其治以状上之徴愽士侍中車駕每出恭常陪乘上顧問民政無所隱諱故能遺愛自古祠饗來今矣清溝水又東北逕沈清疑即博浪亭也博浪城在今開封府城北三十里一名博浪沙亭服䖍曰博浪陽武二水沙名也今有亭所未詳也歷博浪澤昔張良為韓報仇於秦以金椎擊秦始皇不中中其副車於此又北分為二水枝津東注沒水清水自枝流北注渠謂之清溝口渠又左逕陽武縣故城南東為官渡水又逕曹太祖壘北有高臺謂之官渡臺渡在中牟故世又謂中牟臺建安五年太祖營官渡袁紹保陽武紹連營稍前依沙堆為屯東西數十里公亦分營相禦合戰不利紹進臨官渡起土山地道以逼壘公亦起高臺以捍之即中牟臺也今臺北土山猶在山之東悉紹舊營遺壘並存水又東逕田豐祠北袁夲初慙不納其言害之時人嘉其誠謀無辜見戮故立祠於是用表袁氏覆滅之宜矣又東役水注之水出菀原本譌苑陵縣西隟侯按郡國志河南菀陵縣有𤨏侯亭左傳㐮十一年諸侯之師次于𤨏杜預曰縣西有𤨏侯亭此云隟侯疑誤蓋隟乃古文隙字與𤨏不通惟韵㑹云𤨏或作璅則隟或璅之譌但下文云隙郤聲相近則原作隙字用與左傳注及郡國志俱不合寔所末解亭東世謂此亭為却城非也葢隟却疑作郄上同聲相近耳中平陂世名之埿泉也即古役水矣山海經曰役山役水所出北流注于河疑是水也東北流逕菀陵縣故城北東流北逕焦城東陽邱亭西也謂之焦溝水竹書紀年梁惠成王十六年秦公孫壮武按竹書當作伐鄭圍焦城不剋即此城也俗謂之驛城非也役水自陽邱亭東流逕山氏城北為高榆淵竹書紀年梁惠成王十六年秦公孫壮率師城上枳安陵山氏按竹書當作民者也又東北為酢溝又東北魯溝水出焉役水又東北埿溝水出焉又東北為八丈溝又東清水枝津注之水自沈城東派注于役水又東逕曹公壘南東與沬水合山海經云沬水所出北流注于役山海經作末山末水出焉北流注于沒郭注云水經注作沫今是水出中牟城西南疑即沬水也東北流逕中牟縣故城昔趙獻侯自耿都此班固云趙自邯鄲徙焉趙襄子時佛肸以中牟叛置鼎於庭不與己者烹之田英将蹇裳赴鼎處也說苑云佛肸以中牟畔曰與我者受邑不與我者烹之城北餘子田基獨後至曰義者軒冕在前非義弗乗祛衣将入鼎佛肸屢起而生之趙簡子屠中牟諭有功者用田基為首基曰亷士不恥人我如受功則中牟之士終身慚矣負其母南徙于楚新序作田卑此作田英未知孰是薛瓉注漢書云中牟在春秋之時為鄭之堰也及三卿分晉則在魏之邦土趙自漳北不及此也春秋傳曰衛侯如晉過中牟非衛適晉之次也汲郡古文曰齊師伐趙東鄙圍中牟此中牟不在趙之東也按中牟當在濕水之上矣按春秋齊伐晉夷儀晉車千乗在中牟衛侯過中牟中牟人欲伐之衛禇師固亡在中牟曰衛雖小其君在未可勝也齊師尅城而驕遇之必敗乃敗齊師服䖍不列中牟所在杜預曰今滎陽有中牟廻逺疑為非也然地理參差土無常域隨其強弱自相吞并疆理㽞移寜可一也兵車所指逕紆難知自魏徙大梁趙以中牟易魏故趙之南界極于浮水匪直專漳朱本作張也趙自西取後止中牟齊師伐其東鄙於宜無嫌而瓉逕濕水空言中牟所在非論證也漢高帝十一年按史表是十二年封封單父聖為侯國沫水又東北注于役水昔魏太祖之背董卓也間行出中牟為亭長所録魏志董卓廢帝京都大亂卓表太祖為驍騎校尉太祖乃變易姓名間行東歸過中牟為亭長所執詣縣邑中或竊識之為請得觧郭長公世語為縣所拘功曹請釋焉役水又東北逕中牟澤即鄭太叔攻萑蒲之盗於是澤也左傳昭二十一年鄭太叔為政不忍猛而寛鄭國多盜取人于萑苻之澤太叔悔之興徒兵以攻萑苻之盜盡殺之其水東流北屈注渠水征績記朱云征當作伍伍績之有述征記所謂自醤魁城到酢溝十里者渠水又東流而左㑹淵流其水上承聖女陂陂周二百餘歩水無耗竭湛然清滿而南流注于渠渠水又東南而注大梁也又東至浚儀縣今為開封府祥符縣河南布政司治
36 	水東南逕西赤城北戴延之所謂西北有大梁亭非也竹書紀年梁惠成王二十八年穰庇率師及鄭孔夜戰于梁赫鄭師敗逋即此城也左則故瀆出焉秦始皇二十年王賁斷故渠引水東南出以灌大梁謂之梁溝又東逕大梁城南本春秋之陽武高陽郷也於戰國為大梁周梁伯之居也梁伯好土功大其城號曰新里民疲而潰秦遂取焉後魏惠王自安邑徙都之故曰梁耳竹書紀年梁惠成王六年四月甲寅徙邦于大梁是也秦滅魏以為縣漢文帝封孝王於梁孝王以土地下濕東都睢陽又改曰梁自是置縣以大梁城廣居其東城夷門之東夷門即侯嬴抱關處也續述征記曰以此城為師曠城言郭縁生曽逰此邑踐夷門升吹臺終古之跡緬焉盡在余謂此乃梁氏之臺門魏惠之朝居疑當作所居非吹臺也當是誤證耳西征記論儀封人即此縣又非也竹書紀年梁惠成王三十一年三月為大溝於北郛以行圃田之水陳留風俗傳曰縣北有浚水像而儀之故曰俊儀余謂故汴渉疑當作汴沙隂溝矣浚之故曰浚其猶春秋之浚洙漢氏之儀水又東北逕中牟縣南又東北逕中牟澤與淵水合水出中牟縣城北城有層臺按郭頒何氏校當作郭長公世語及干寳晉紀並言中牟縣故魏任城王臺下池中有漢時鐵錐長六尺入地三尺頭西南指不可動止疑有譌脫一作至月朔自正以為晉氏中興之瑞而今不知所在或言在中陽城池臺未知焉是淵水自池西出屈逕其城西而東南流注于汜氾水又東逕大梁亭南又東逕梁臺南東注渠渠水又東南流逕開封縣睢渙二水出焉右則新溝注之其水出逢池蓬池在今開封府城北本春秋時蓬澤左傳宋景公使人告左師曰蓬澤有介麋焉吾與之田若何徐廣曰蓬澤即蓬池也又晉阮籍詩云徘徊蓬池上還望顧大梁唐明皇帝改為福源池禁樵採池上承役水于菀陵縣別為魯溝水東南流逕開封縣故城北漢高帝十一年封劉舍為侯國也按史表高帝十一年封陶舍為開封侯今云劉舍誤陳留志稱阮蘭字茂𢎞為開封令縣側有劫賊外白甚急數阮方圍棊長嘯吏云劫急阮曰局上有劫亦甚急其躭樂如是故語林曰王中郎以圍棊為坐隱或亦謂之為手談又謂之為棊聖魯溝南際富城東南入百尺陂即古之逢澤也徐廣史記音義云秦孝公㑹諸侯于逢澤陂陂汲郡墓按史記秦本紀孝公二十年使公子少官率師㑹諸侯于蓬澤徐廣曰開封東北有蓬澤秦孝公句乃史記原文非徐廣音義且増一陂字又陂汲郡墓四字亦與上文不接疑有譌誤竹書紀年作逢澤斯其處也故應德璉西征賦曰鸞衡東指弭節逢澤其水東北流為新溝新溝又東北流逕牛首鄉北謂之牛建城又東北注梁一作渠即沙水也音蔡許愼正作沙音言水散石也從水少水沙見矣楚東有沙水謂此水也無佗也皆變名矣其國多池沼時池中出神劍到今其民像而作之號大梁氏之劍也渠又北屈分為二水續述征記曰汴沙到浚儀而分也汴東注沙南流其水更南流逕梁王吹臺東陳留風俗傳曰縣有倉頡師曠城上有列仙之吹臺北有牧澤中出蘭蒲土多儁髦衿𢃄牧澤方一十五里俗謂之蒲關澤即謂此矣梁王増築以為吹臺城隍夷滅略存故跡今層臺孤立於牧澤之右矣其臺方一百許歩即阮嗣宗詠懐詩所謂駕言發魏都南向望吹臺簫管有遺音梁主安在哉晉世䘮亂乞活慿居削墮故基遂成二層上基猶方四五十歩高一丈餘世謂之乞活臺又謂之婆臺城梁水於此有隂溝洪溝之稱焉項羽與漢高分王指是水以為東西之別故蘇秦說魏襄王曰大王之地南有鴻溝是也故尉氏縣有波鄉亭波亭鴻溝鄉鴻溝亭皆藉水以立稱也今蕭縣原本譌作簫縣今為江南徐州治西亦有鴻溝亭梁國睢陽縣今為歸德府治東有鴻口亭先後談者亦指此以為楚漢之分王非也葢春秋之所謂紅澤者矣渠口與汜水合其水上承役水於菀陵縣縣故鄭都也王莽之左亭縣也役水枝津東派為汜水者也而世俗謂之泥溝水也朱本作汜溝水春秋左傳僖公三十年晉侯秦伯圍鄭晉軍凾陵秦軍汜南所謂東汜者也
37 	又屈南至扶溝縣北今屬開封府及通許縣洧川縣地沙水又東南逕牛首鄉東南魯渠水出焉亦謂之宋溝也又逕陳留縣故城南孟康曰留鄭邑也後為陳并故曰陳留矣魯溝又東南逕圉縣故城北縣苦楚難修其干戈以圉其患故曰圉也或曰邊陲之號矣歴萬人散王莽之簒也東郡太守翟義興兵討莽莽遣奮威將軍孫建擊之於圉北義師大敗尸積萬數血流溢道號其處為萬人散百姓哀而祠之又厯魯溝亭又東南至陽夏縣故城西漢高祖六年封陳豨為侯國魯溝又南入渦今無水也沙水又東南逕斗城西左傳襄公三十年子產殯伯有尸其臣葬之於是城也左傳襄公三十年鄭伯有耆酒為窟室而夜飲酒擊鐘焉朝至未已朝者曰公焉在其人曰吾公在壑谷皆自朝布路而罷子晢以駟氏之甲伐而焚之伯有奔雍梁醒而後知之遂奔許已而自墓門之瀆入因馬師頡介于㐮庫以伐舊北門駟帶率國人以伐之伯有死于羊肆子産禭之枕之股而哭諸歛而殯諸伯有之臣在市側者旣而𦵏之斗城沙水又東南逕牛首亭東左傳桓公十四年宋人與諸侯伐鄭東郊取牛首者也俗謂之車牛城矣沙水又東南八里溝出焉又東南逕陳留縣今屬開封府裘氏鄉裘氏亭西又逕澹臺子羽冢東與八里溝合按陳留風俗傳曰陳留縣裘氏鄉有澹臺子羽冢又有子羽祠祈禱焉京相璠曰今泰山南武城縣有澹臺子羽冢縣人也未知孰是因其方誌所敘就記纒絡焉溝水上承沙河而西南流逕牛首亭南與百尺陂水合其水自陂南逕開封城東三里岡左屈而西流南轉注八里溝又南得野兎水口水上承西南兎氏亭北野兎陂鄭地也春秋傳云鄭伯勞屈生于兎氏也陂水東北入八里溝八里溝水又南逕右倉城西又南逕兎氏亭東又南逕邵亭西東入沙水沙水南逕扶溝縣故城東縣即潁川之數宋本作穀平鄉也有扶亭又有洧水溝故縣有扶溝之名焉建武元年漢光武封平狄将軍朱鮪為侯國沙水又東與康溝水合水首受洧水於長社縣東東北逕向岡西即鄭之向鄉也後人遏其上口今水盛則北注水耗則輟流又有長明溝水注之水出菀陵縣故城西北縣有二城此則西城也二城以東悉多陂澤即古制澤也京相璠曰鄭地杜預曰澤即滎陽菀陵縣東即春秋之制田也故城西北平地出泉謂之龍淵泉淵水流逕陵丘亭西又西重泉水注之水出西城北平地泉湧南流逕陵丘亭西西南注龍淵水龍淵水又東南逕凢陽亭西而南入白鴈陂陂在長社東北東西七里南北十里在林鄉之西南司馬彪郡國志曰菀陵有林鄉亭白鴈陂又引瀆南流謂之長明溝東轉北屈又東逕向城北城側向岡左傳襄公十一年諸侯伐鄭師于向者也又東右迤為染二陂朱云染二疑作染工宋本作染澤而東注于蔡澤陂長明溝又東逕尉氏縣今屬開封府故城南圈稱云尉氏鄭國之東鄙弊獄官名也鄭大夫尉氏之邑朱云弊獄謂斷獄也見周禮秋官注應劭曰古獄官曰尉氏鄭之別獄也故欒盈曰盈将歸死于尉氏也溝瀆自是三分北分為康溝東逕平陸縣故城北高后元年按史記表是景帝元年封封楚元王子禮為侯國建武元年以戸不滿三千罷為尉氏縣之陵樹鄉又有陵樹亭漢建安中封尚書荀攸為陵樹鄉侯按魏志荀攸傳作陵樹亭侯故陳留風俗傳曰陵樹鄉故平陸縣也北有天當作大澤名曰長樂厩康溝又東逕扶溝縣之白亭北陳留風俗𫝊曰扶溝縣有帛鄉帛亭名在七鄉十二亭中康溝又東逕少曲亭陳留風俗傳曰尉氏縣有少世疑作曲亭俗謂之為小城也又東南逕扶溝縣故城東而東南注沙水沙水又南㑹南水其水南流又分為二水一水南合關亭東又東南流與左水合其水自枝瀆南逕召陵亭西疑即扶溝之亭也而東南合石水世以是水與傿陵陂水䨇𨗳亦謂之䨇溝又東南入沙水沙水南與蔡澤陂水合水出𨻳陵前漢地志作傿陵後漢郡國志作𨻳陵春秋成公十六年晉楚相遇于𨻳陵呂錡射中共王目王召養由基使射殺之亦子反醉酒自斃處也陂東西五里南北十里陂水東逕匡城北城在新汲縣之東北即扶溝縣之巨疑作匡亭也亭在匡城郭朱本作郭宋本作鄉春秋文公元年諸侯朝晉衛成公不朝使孔逹侵鄭伐緜訾及匡即此邑也今陳留長垣縣今屬開州南有匡城即平邱之匡亭也襄邑又有承匡城然匡居陳衛之間亦徃徃有異邑矣陂水又東南至扶洛宋本作扶溝城北又東南入沙水沙水又南逕小扶城西而流也城即扶溝縣之平周亭東漢順帝永平中永平乃明帝年號非順帝也封陳敬王孫子恭為侯國按後漢書明帝八王傳陳敬王羙永平三年封廣平王立三十七年薨子鈎嗣立二十一年薨子竦嗣立二年薨無子立絶安帝永初七年封敬王孫安國為耕亭侯傳所載止此則敬王之孫無名子恭者不知此何據耶沙水又東南逕大扶城西城即扶鄉故縣也城北二里有袁梁碑云梁陳扶樂人後漢世祖建武十七年更封劉隆為扶樂侯即此城也渦水於是分焉不得在扶溝北便分為二水也
38 	其一者東南過陳縣也疑作北沙水又東南逕東華城西又東西宋本作南沙水枝瀆西南逹洧謂之甲更溝宋本作甲庚溝今無水沙水又南與廣漕渠合上承龐官陂云鄧艾所開也雖水流廢興溝瀆尚夥昔賈逵為魏豫州刺史通運渠二百里餘亦所謂賈侯渠也而川渠逕復交錯畛陌無以辨之沙水又東逕長平縣今省入西華縣故城北又東南逕陳城北故陳國也伏羲神農並都之城東北三十許里猶有羲神實中此句疑有譌誤舜後媯滿為周陶正武王頼其噐用妻以元女大姬而封諸陳以備三恪大姫好祭祀故詩所謂坎其擊鼓宛丘之下也宛丘在陳城南道東王隱云漸欲平今不知所在矣楚討陳殺夏徴舒於栗門以為夏州後城之東門內有池池水東西七十歩南北八十許歩水至清潔而不耗竭不生魚草水中有故臺處詩所謂東門之池也城內有漢相王君造四縣邸碑文字剝缺不可悉識其略曰唯兹陳國故曰淮陽郡云云王清惠著聞為百姓畏愛求賢養士千有餘人賜與田宅更舍自損奉錢助之成邸五官掾西華陳騏等二百五人以延熹二年云云故其頌曰修德立功四縣回附一作向附一作內附今碑之左右遺墉尚存基礎猶在時人不復尋其碑證云孔子廟學非也後楚襄王為秦所滅徙都於此文潁曰西楚矣三楚斯其一焉城南郭裏又有一城名曰淮陽城子産所置也漢髙帝十一年以為淮陽國王莽更名新平縣曰陵陳漢志作陳陵故豫州治王隱晉書地道記云城北有故沙名之為死沙而今水流津通漕運所由矣沙水又東而南屈逕陳城東謂之百尺溝又南分為二水沙水出焉溝水東南流谷水注之水源上承澇陂陂在陳城西北南曁華城皆為陂矣陂水東流謂之谷水東逕澇城北王隱曰犖北有谷水是也犖即檉矣經書公㑹齊宋于檉者也杜預曰檉即犖也在陳縣今為陳州屬開封府西北為非檉小城也在陳郡西南谷水又東流逕陳城南又東流入于沙沙水又東南流注于潁謂之交口水次有大堰即古百尺堰也魏書國志曰司馬宣王討太尉王凌大軍至百尺堨即此堨也今俗呼之為山陽堰非也葢斯水首受潁於百尺溝王莽名郡為新平故堰兼有新陽之名也以是推之悟故俗謂之非也
39 	又東南至汝南新陽縣北沙水自百尺溝東逕寜平縣之故城南晉陽秋稱晉太傅東海王越之東奔也石勒追之憤疑譌當作燌即焚字尸於此數十萬衆歛手受害勒縱騎圍射尸積如山王夷甫死焉余謂俊者所以知勝羣情辨者所以文身祛惑夷甫雖體荷雋令口擅雌黃汙辱君親獲罪羯勒史官方之舉正諒為褒矣沙水又東積而為陂謂之陽都明水注之水上承沙水之津東出逕汝南郡之冝禄縣故城北王莽之賞都亭也明水又東流北注于陂陂水東南流謂之細水又東逕新陽縣北又東高被水東出焉沙水又東分為二水即春秋所謂夷夷濮之水也枝津北逕譙縣故城南今為鳯陽府亳州側城入渦沙水東南逕城父縣西南枝津出焉俗謂之章水也一水東注即注水也俗謂之欠水也東逕城父縣之故城南在今鳯陽府亳縣東南七十里
40 	又東南過山桑縣北今鳯陽府䝉城縣山桑故城在渦水北沙水不得逕其北明矣經言過北誤也
41 	又東南過龍亢縣南今鳯陽府懐逺縣西北八十里有龍亢故城又河南歸德府亦有龍亢故城
42 	沙水故城北又東南逕白鹿城北而東注也又東南過義城縣西廢義成縣在今鳯陽府霍邱縣北四十里南入于淮義成縣故屬沛後𨽻九江沙水東流注于淮謂之沙汭京相璠曰楚東地也春秋左傳昭公二十七年楚令尹子常以舟師及沙汭而還杜預曰沙水名也
43 	水經注集釋訂訛卷二十二
26.卷二十三
1 	欽定四庫全書
2 	水經注集釋訂訛卷二十三歸安沈炳巽撰
3 	陰溝水　　汳水　　獲水陰溝水出河南陽武縣今屬開封府蒗蕩渠陰溝首出于大河卷縣故瀆東南逕卷縣故城南又東逕蒙城北史記秦莊襄王元年䝉驁擊取成臯滎陽初置三州郡疑即驁所築也于是宋本作事未詳故瀆東分為二世謂之陰溝京相璠以為出河之濟又非所究俱東絶濟隊右溝東西逕陽池城北東南絶長城逕安亭北又東北㑹左瀆左瀆又東絶長城逕垣雍城南昔晉文公戰勝于楚周襄王勞之于此故春秋書甲午至于衡雍作王宮于踐土呂氏春秋曰尊天子于衡雍者也郡國志曰卷縣有垣雍城即史記所記韓獻秦桓公按史記秦本紀昭襄王四十八年韓獻垣雍注引郡國志曰河南卷縣有垣雍城此云桓公誤是也又東逕開光亭南又東逕清陽亭南又東合右瀆又東南逕封丘縣絶濟瀆東南至大梁合蒗蕩渠梁溝既開蒗蕩渠故瀆實兼陰溝浚儀之稱故云出武陽逕大梁城北左屈溝與梁合俱東南流同受鴻溝也故目宋本作同受鴻溝沙水之目其川流之㑹左瀆東導者即汳水也蓋津源之變名矣故經云陰溝出蒗蕩者也
4 	東南至沛為濄水
5 	陰溝始亂蒗蕩終別於沙而濄水出焉濄水受沙水於扶溝縣爾雅曰濄為洵郭景純曰大水溢出別為小水也呂忱曰洵濄水也濄水逕大扶城西城之東北悉諸袁舊墓碑字傾低羊虎碎折唯司徒滂蜀郡大守騰博平令光碑字所存唯此自餘殆不可尋濄水又東南逕陽夏縣西今為開封府太康縣又東逕邈城北城實中而西有璅郭濄水又東逕大棘城南在今寧陵縣西南七十里故鄢之大棘鄉也春秋宣公二年宋華元與鄭公子歸生戰于大棘獲華元左傳曰華元殺羊食士其御羊斟不與及戰曰疇昔之羊子為政今日之事我為政遂御入鄭故見獲焉後其地為楚莊所并故圈稱曰大棘也地有楚太子建之墳及伍員釣臺池沼具存濄水又東逕安平縣故城北陳留風俗傳曰大棘鄉故安平縣也士人憝惷易以統御濄水又東逕鹿邑城北世謂之虎鄉城非也春秋之鹿鳴矣杜預曰陳國武平西南有鹿邑亭是也城南十里有晉中散大夫胡均碑元康八年立濄水之北有漢溫令許續碑續字嗣公陳國人也舉賢良拜議郎遷溫令延熹中立濄水又東逕武平縣故城城之西南七里許有漢尚書令虞詡碑碑題云虞君之碑諱詡字定安虞仲後為朝歌令武都大守文字多缺不可復尋按范曄漢書詡字升卿陳國武平人祖為縣獄吏治存寛恕嘗曰于公為里門子為丞相吾雖不及于公子孫亦不失為九卿故字詡曰升卿定安蓋其幼字也魏武王初封於此終以武平華夏矣魏志建安元年車駕自洛陽出轘轅而東以大祖為大將軍封武平侯自天子西遷朝廷日亂至是宗廟社稷制度始立濄水又東逕廣鄉城北圈稱曰襄邑有蛇丘亭故鄉矣改曰廣世後漢順帝陽嘉四年封侍中摯原本訛縶填為侯國即廣鄉也濄水又東逕苦縣西南分為二水枝流注于東北賴城入谷謂死濄也濄水又南東屈逕苦縣故城南郡國志曰春秋之相也王莽更名之曰賴陵矣城之四門列築馳道東起賴鄉南自南門越水直指故臺西面南門列道徑趣廣鄉道西門馳道西屆武平北門馳道暨于北臺濄水又東而北屈至賴鄉谷水注之谷水首受渙水於襄邑縣今為歸徳府睢州東東逕承匡城東春秋經書夏叔仲彭生㑹晉郄缺于承匡左傳曰謀諸侯之從楚也京相璠曰今陳留襄邑西三十里有故承匡城谷水又東南逕已吾縣故城西在今寧陵縣西南三十里陳留風俗傳曰縣故宋也雜以陳楚之地故梁國寧陵縣之徙種龍鄉也以成哀之世户至八九千冠帶之徒求置縣矣永元十一年陳王削地後漢書明帝八王傳陳王鈞坐殺人事削西華項新陽三縣以大棘鄉直陽鄉十二年自隠隸之命以嘉名曰已吾猶有陳楚之俗焉谷水又東逕柘縣故城今歸徳府柘城縣東地理志淮陽之屬縣也城內有柘令許君清徳頌石碎字紊唯此文現碑城西南里許有漢陽種令許叔臺碑光和中立又有漢故樂成令太尉掾許嬰碑嬰字虞卿司隸校尉之子建寧六年黃本大建寧年固誤朱本改建寧六年亦誤建寜止四年無六年當從隸釋作元年為是立餘碑文字碎滅不復可觀當似司隸諸碑也谷水又東逕苦縣故城中水泛則四周隍壍耗則孤津獨逝谷水又東逕賴城鄉南其城實中東北隅有臺偏髙俗以是臺在谷水北原本漏其城又謂之谷陽臺非也谷水自此東入濄水濄水又北逕老子廟東廟前有二碑在南門外漢桓帝尼宮當從宋本作桓帝遣宦官管霸祠老子命陳相邊韶作碑北有雙石闕甚整頓石闕南側魏文帝黃初三年逕譙所勒闕北東側有孔子廟廟前有一碑西面是陳相魯國孔疇建和三年立北則老君廟廟東院中有九井焉又北濄水之側又有李老母前廟疑當作李老君母廟廟在老子廟北廟前有李母冢冢東有碑是永興元年譙令長沙王阜所立碑云老子生於曲濄間許慎又云濄水首受淮陽扶溝縣蒗蕩渠不得至沛方為濄水也濄水又屈東逕相縣故城南其城卑小實中邊韶老子碑又云老子楚相縣人也相縣虛荒今屬苦故城猶存在賴㳺卿之東濄水處其陽然疑作疑即此城也自是無郭以應之濄水又東逕譙縣故城北春秋左傳僖公二十二年楚成得臣帥師伐陳遂取譙城頓而還是也左傳僖二十三年楚成得臣帥師伐陳遂取焦夷城頓而還注云焦今譙縣也夷一名城父今譙郡城父縣二地皆陳邑頓國今汝陰南頓縣王莽之延成亭也魏立譙郡沇州治沙水自南枝分北逕譙城西而北注濄濄水四周城側城南有曹嵩冢冢北有碑碑北有廟堂餘基尚存柱礎仍在廟北有二石闕雙峙髙一丈六尺榱櫨及柱皆雕鏤雲炬上罘罳已碎闕北有圭碑題云漢故中常侍長樂太僕特進費亭侯曹君之碑延熹三年立碑陰又刋何氏校改詔石策二碑文同夾碑東西列對兩石馬髙八尺五寸石作粗拙不匹光武隧道所表象馬也有騰兄冢有上疑有脫文冢東有碑題云漢故潁川太守曹君墓延熹九年卒而不刋樹碑歳月墳北有其元子熾冢冢北有碑題云漢故長水校尉曹君之碑歴大中大夫司馬長史引侍中遷長水年三十九卒熹平六年造熾弟𦙍冢冢東有碑題云漢謁者曹君之碑熹平六年立城東有曹太祖舊宅所在負郭對㕓側隍臨水魏書曰太祖作議郎告疾歸鄉里築室城外習讀書傳按魏書曰春夏習讀書傳秋冬弋獵以自娯樂此漏春夏二字秋冬射獵以自娯樂文帝以漢中平四年生於此上有青雲如車蓋終日乃解即是處也後文帝以延康元年幸譙大饗父老立壇於故宅壇前樹碑碑題云大饗之碑碑之東北濄水南有譙定王司馬士㑹冢冢前有碑晉永嘉三年立碑南二百許步有兩石柱髙丈餘半下為束竹交文作制乃士疑訛當作制作工巧石牓云晉故使持節散騎常侍都督楊州江州諸軍事安東大將軍譙定王河內溫公司馬墓之神道朱云當作河內溫司馬公墓晉書譙剛王遜字子悌宣王弟魏中郎將進之子也封涇陽男武帝受禪封譙王子隨嗣隨薨諡定王濄水又東逕朱龜墓北東南流逕冢南冢南枕道有碑碑題云漢故幽州刺史朱君之碑龜字伯靈光和六年卒官故吏別駕從事史右北平無終年化上下疑有訛字朱云當作牟化即造碑故吏姓名也中平二年造碑陰刋故吏姓名悉薊涿及上谷北平等人濄水東南逕層丘北丘阜獨秀巍然介立故壁壘所在也濄水又東南逕城父縣故城沙水枝分注之水上承沙水於思善縣世謂之漳水故有漳頭之名也東北流逕城父故城西側城東北流入于濄濄水又東逕下城父北郡國志曰山桑縣有下父聚者也按郡國志曰山桑縣有下城父聚有垂惠聚濄水又屈逕其聚東郎山西又東南屈逕郎山南山東有垂惠聚世謂之禮城袁崧郡國志曰山桑縣有垂惠聚即此城也濄水又東南逕濄陽城北側臨濄水魏太和中為州治以蓋表為刺史後罷州立郡按後魏地形志景明中置濄陽郡孝昌中陷武定七年復置州治濄陽城據此則置郡在前置州在後而此則云先置州後罷州立郡似與魏志不符矜帶遏疑作邊戍濄水又東南逕龍亢縣故城南漢建武十三年世祖封傅昌為侯國按後漢書傅俊傳俊于建武二年封昆陽侯七年卒子昌嗣徙封蕪湖侯從無龍亢之封此不知何據故語曰沛國龍亢至山桑者也濄水又屈而南流出石梁梁石崩褫浹岸積石髙二丈水歴其間又東南流逕荊山而東流注也
6 	又東南至下邳淮陵縣入于淮下邳今為淮安府邳州濄水又東左合北肥水肥水出山桑縣西北澤藪東南流左右翼佩數源異出同歸蓋㣲脈涓注耳東南流逕山桑邑南俗謂之北平城昔文欽之封山桑侯疑食邑於此城東南有一碑碑文悉破無驗唯碑背故吏姓名尚存熹平元年義北何氏校改義士門生沛國蕭縣劉定興立北肥水又東逕山桑縣故城南俗謂之都亭城非也今城內東側猶有山亭桀立陵阜髙峻非洪臺所擬十三州志所謂山生於邑其亭有桑因以氏縣者也郭城東有文穆碑塚三世二千石穆郡戶曹史徵試博士太常丞以明氣候擢拜侍中右中郎將遷九江彭城陳留四部何氏校改郡光和中卒故吏涿郡太守彭城呂䖍等立北肥水又東積而為陂謂之瑕陂陂水又東南逕瑕城南春秋左傳成公十六年楚師還及瑕即此城也故京相璠曰瑕楚地北肥水又東南逕向縣故城南地理志曰故向國也世本曰許州向中中疑訛當作甲姜姓也炎帝後京相璠曰向沛國縣今并屬譙國龍亢也杜預曰龍亢縣東有向城漢世祖建武十三年更封富波侯王霸為侯國即此城也俗謂之圓城非也又東南逕義城南世謂之楮城非也又東入于濄濄水又東注淮經言下邳淮陵入淮誤矣
7 	汳水出陰溝逕浚儀縣北陰溝即蒗蕩渠也亦言汳受旃然水又云丹泌亂流於武徳絶河南入滎陽合汳故汳兼丹水之稱河沛何氏校作泲水新宋本作斷汳承旃然而東自王實灌大梁王實當作王賁史記秦始皇二十二年王賁攻魏引河溝灌大梁大梁城壞其王請降水出縣南而不逕其北夏水洪泛則是瀆津通故渠即陰溝也于大梁北又曰浚水矣故圈稱著陳留風俗傳曰浚水逕其北者也又東汳水出焉故經云汳出陰溝於浚儀縣北也汳水東逕倉垣城南即大梁縣之倉垣亭也城臨汳水陳留相畢邈治此征東將軍茍晞之西也邈走歸京晞使司馬東萊王讚代據倉垣斷留漕運晉書茍晞傳晞字道將河內山陽人行兗州刺史破汳桑敗石勒威名甚盛時人擬之韓白進位征東將軍開府儀同三司加侍中假節鉞晞以京邑荒饉㓂難交至表請遷都俄而京師陷晞與征虜將軍王讚屯倉垣汳水又東逕陳留縣之鉼鄉亭北陳留風俗傳所謂縣有鉼鄉亭即斯亭也汳水又逕小黃縣故城南在今開封府城東北神仙傳稱靈夀光扶風人死于江陵胡罔家罔殯埋之後百餘日人有見光于此縣寄書於罔罔發視之唯有履存汳水又東逕鳴鴈亭南春秋左傳成公十六年衛侯伐鄭至于鳴鴈者也杜預釋地云在雍丘縣今為杞縣故城北逕陽樂城南西征記曰城在汳北一里周五里雍丘縣界汳水又東有故渠出焉南通睢水謂之董生決或言董氏作亂引水南通睢水故斯水受名焉今無水汳水又東枝津出焉俗名之為洛架口西征記曰洛架水名也續述征記曰在董生決下二里汳水又逕外黃縣南外黄故城在今杞縣東北又東逕莠倉城北續述征記曰莠倉城去大㳺墓二十里又東逕大齊城南陳留風俗傳曰外黃縣有大齊亭又東逕科城北陳留風俗傳曰縣有科稟亭是則科稟亭也汳水又東逕小齊城南汳水又南逕利望亭南風俗傳曰故曰衍成安也地理志曰陳留舊名漢武帝以封韓延年為侯國汳水又東龍門故瀆出焉瀆舊通睢水故西征記曰龍門水名也門北有土臺髙三丈餘上方數十步汳水又東逕濟陽考城縣今屬歸徳府故城南為菑獲渠考城縣周之采邑也於春秋為戴國矣左傳莊公十年秋宋衛蔡伐戴是也漢髙帝十一年秋封彭祖為侯國史記髙祖功臣表十一年三月封彭祖為戴侯索隠曰戴地名音再應劭曰章帝改曰考城在故甾縣陳留風俗傳曰秦之穀縣也後遭漢兵起邑多災年故改曰甾縣王莽更名嘉穀章帝東廵過縣詔曰陳甾縣其名不善髙祖鄙柏人之邑世宗休聞喜而顯獲嘉應亨吉疑漏之字元符嘉皇靈之顧賜越有光列考武王其改甾縣曰考城是瀆盖因縣以得名矣汳水又東逕寧陵縣今屬歸徳府之沙陽亭北故沙隨國矣春秋左傳成公十六年秋㑹于沙隨謀伐鄭也杜預釋地曰在梁國寧陵縣北沙陽亭是也世以為堂城非也汳水又東逕黃蒿塢北續述征記曰堂城至黃蒿二十里汳水又東逕斜城下續述征記曰黄蒿到斜城五里陳留風俗傳曰考城縣有斜亭汳水東逕周塢側續述征記曰斜城東三里晉義熙中劉公遣周超之自彭城縁泛宋本作汳故溝斬樹穿道七百餘里以開水路停薄于此故兹塢流稱矣汳水又東逕葛城北在今寧陵縣北一百里故葛伯之國也孟子曰葛伯不祀湯問曰何為不祀稱無以供祭祠遺葛伯葛伯又不祀湯又問之曰無以供犧牲湯又遺之又不祀湯又問之曰無以供粢盛湯使亳衆往為之耕老弱饋食葛伯又率民奪之不授者則殺之湯乃伐葛葛于六國屬魏魏襄王以封公子無咎號信陵君按史記信陵君列傳魏公子無忌者魏昭王少子而魏安釐王異母弟也昭王薨安釐王即位封公子為信陵君今云魏襄王以封公子無咎號信陵君似誤又按魏世家襄王立十六年卒子哀王在位二十三年卒子昭王嗣位十九年卒而後安釐立其距襄王已四十餘年矣其地葛鄉即是城也在寧陵縣四千里當作在寧陵縣西十里郡國志云寧陵縣故屬陳留有葛鄉故葛伯國也汳水又東逕神坈塢又東逕夏侯長塢續述征記曰夏侯塢至周塢各相距五里汳水又東逕梁國雎陽縣故城北而東歴襄鄉塢南續述征記曰西去夏侯塢二十里東一里即襄鄉浮圖也汳水逕其南漢熹平君所立按熹平是漢靈帝年號此當云熹平某年某君所立死因葬之方順今但云熹平君所立似有訛脫死因葬之刻石樹碑以旌厥徳隧前有師子天鹿累塼原本訛博作百達柱八所荒蕪頽毀彫落畧盡矣
8 	又東至梁郡蒙縣為濉水餘波南入淮陽何氏校改睢陽城中汳水又東逕貫城南俗謂之薄城非也闞駰十三州志以為貫城也在蒙縣西北春秋僖公二年齊侯宋公江黃按春秋當作江人黃人盟于貫杜預以為貫當作貰杜預曰貫與貰字相似音市夜反又音世也云貫貰字相似貫在齊謂貫澤也是以非此也今於此地更無他城在䝉西北唯是邑耳考文凖地貫邑明矣非亳可知汳水又東逕違縣故城北俗謂之小蒙城也西征記城在汳水南十五六里即莊周之本邑也為蒙之漆園吏郭景純所謂漆園有傲吏者也悼惠施之沒杜門于此邑矣荘子云莊子送葬過惠子之墓謂從者曰自夫子之死也吾無以為質矣吾無與言之矣汳水自縣南出今無復有水唯睢陽城南側有小水南流入于睢城南二里有漢太傅掾橋載墓碑載字元賓梁國睢陽人也睢陽公子熹平五年立城東百步有石室刋石宋本作云漢鴻臚橋仁祠城北五里有石虎石柱而無碑誌不知建也宋本作不知何時建也汳水又東逕大䝉城北自古不聞有二蒙疑即䝉亳也所謂景薄為此宋本作此亳矣椒舉云商湯有景亳之命者也闞駰曰湯都也亳本帝嚳之墟在禹貢豫州河洛之間今河南偃師城西二十里尸鄉亭是也皇甫謐以為考之事實學者失之如孟子之言湯居亳與葛為鄰是即亳與葛比也湯地七十里葛又伯耳封域有限而寧陵郡國志云寧陵故葛伯國今屬歸徳府去偃師八百里不得童子饋餉而為之耕今梁國自有二亳南亳在穀熟北亳在蒙非偃師也古文仲虺之誥曰葛伯仇餉征自葛始即孟子之言是也崔駰曰湯冢在濟隂薄縣北皇覽曰薄城北郭東三里平地有湯冢冢四方方各十步髙七尺上平也漢哀帝建平元年大司空史卻長卿按行水災因行湯冢在漢屬扶風今徵之迴渠亭有湯地宋本作池徵陌是也然不經見難得而詳按秦寧公本紀云二年伐湯三年與亳戰亳王奔戎遂滅湯史記秦本紀寧公二年遣兵伐蕩社徐廣曰蕩音湯社一作杜索隠曰西戎之君號曰亳王蓋成湯之𦙍其邑曰蕩社徐廣曰一作湯杜言湯邑在杜縣之界故曰湯杜也皇甫謐曰亳王號湯西夷之國也然則周穆衍桓王時自有亳王號湯為秦所滅乃西戎之國葬於徵者也非殷湯矣劉向言殷湯無葬處為疑杜預曰梁國䝉縣北有薄伐城城中有成湯冢其西有箕子冢今城內有故冢方墳疑即杜元凱之所謂湯冢者也而世謂之王子喬冢冢側有碑題云仙人王子喬碑曰王子喬者蓋上世之真人聞其仙不知興何代也博問道家或言潁川或言產䝉初建此城則有斯丘傳承先民四字疑有訛脫曰王氏墓上下疑有訛脫暨于永和之元年冬十二月當臘之時夜上有哭聲其音甚哀附居者王伯怪之明則祭而察焉時天鴻雪下無人徑有大鳥跡在祭祀處左右咸以為神其後有人著大冠絳單衣杖竹立冢前呼採薪孺子伊永昌曰我王子喬也勿得取吾墳上樹也忽然不見時令太山當作太山令萬喜朱云當作熙稽故老之言感精瑞之應乃造靈廟以休厥神於是好道之儔自逺方集或絃琴以歌太一或譚思以歴丹田知至徳之宅兆實真人之祖先延熹八年秋八月皇帝遣使者奉犧牲致禮祠濯之敬一作祇懼之敬肅如也國相東萊王璋字伯義以為神聖所興必有銘表乃與長史邊乾遂樹之𤣥石紀頌遺烈觀其碑文意似非逺既有經見不能不書存朱本下有焉字何校改耳字
9 	獲水出汳水於梁郡蒙縣北漢書地理志曰獲水也十三州志曰首受甾獲渠亦兼丹水之稱也竹書紀年曰宋殺其大夫皇緩竹書紀年作瑗于丹水之上又曰宋大夫按今竹書無又曰宋大夫五字恐屬衍文丹水壅不流蓋汳水之變名也獲水自蒙東山水南有漢故繹幕令匡碑匡字公輔魯府君之少子也碑字碎落不可尋識竟不知所立歳月也獲水又東逕長樂固北已氏縣南東南流逕于蒙澤十三州志曰蒙澤在縣東春秋莊公十二年宋萬與公爭博殺閔公於斯澤矣史記宋㣲子世家湣公十年宋伐魯戰于乗丘魯虜宋南宮萬宋人請萬萬歸宋十一年秋湣公與南宮萬獵因博爭行湣公怒辱之曰始吾敬若今若魯虜也萬有力病此言遂以局殺湣公于䝉澤汳水又東逕虞縣今歸徳府虞城縣故城北古虞國也昔夏少康逃奔有虞為之庖正虞思于是妻之以二姚者也王莽之陳定亭也城東有漢司徒公盛允墓碑何氏云王代姓氏急就篇有盛兊疑即此人公字伯世梁國虞人也其先奭氏至漢中葉避孝元皇帝諱改姓曰盛世濟其美以迄于公察孝㢘除郎累遷司空司徒延熹中立墓中有石廟廟宇原本訛字傾頽基構可原本訛有尋獲水又東南逕空桐澤北澤在虞城東南春秋哀公二十六年冬公宋景公也逰于空澤辛巳卒于連中杜預曰空澤宋邑連中館名大尹左師興空澤之士壬申按黃本作壬申固誤呉本改作壬午亦誤左傳哀公二十六年宋景公遁于空澤辛巳卒于連中大尹興空澤之士壬申奉公自空桐入如沃宮社預注曰空澤宋邑連中館名千甲甲士千人今訛千甲為壬申非是 朱箋已明奉公自空桐入如沃宮者矣獲水又逕龍譙國又東合黃水口上承黃陂下注獲水獲水又東入櫟林世謂之九里祚祚宋本作柞陸機詩疏云秦人謂柞為櫟河內人謂木蓼為櫟獲水又東南逕下邑縣故城北楚考烈王滅魯頃公亡遷下邑又楚漢彭城之戰呂后弟周軍於下邑今歸徳府夏邑縣髙祖敗還從周軍子房肇捐地之策收垓下之師史記髙祖本紀漢二年漢王入彭城項羽引兵出胡陵與漢大戰大破漢軍時呂后兄周呂侯為漢將兵居下邑漢王從之稍收士卒又張良傳曰漢王兵敗而還至下邑漢王下馬據鞍而問曰吾欲捐關已東等棄誰可與共功者良曰九江王布楚梟將與項王有隙彭越與齊王田榮反梁地此兩人可急使而漢王之將獨韓信可屬大事當一面即欲捐之捐之此三人可破也髙紀又云漢四年漢王追項羽至陽夏與信越期㑹擊楚至固陵不㑹楚擊漢軍大破之問張良計于是信越皆往五年髙祖與諸侯兵共擊楚軍與項羽決勝垓下大敗楚軍追殺項羽于東城陸機所謂即謀下邑者也王莽更名下治按漢志當作下洽矣獲水又東逕碭縣今為徐州府碭山縣故城北應劭曰縣有碭山山在東出文石秦立碭郡蓋取山之名也王莽之節碭縣也山有梁孝王墓其冢斬山作郭穿石為藏行一里到藏中有數尺水水有大鯉魚黎民謂藏有神不敢犯之凡到藏皆潔齋而進不齋者至藏輒有獸噬其足獸難得見見者云佀狗所未詳也山上有梁孝王祠獲水又東穀水注之上承陽陂陂中有香城城在泗水之中承諸陂散流謂零水瀤水清水也積而成潭謂之碭水趙人有琴髙者以善鼓琴為康王舍人行彭涓之術浮逰碭郡間二百餘年後入碭水中取龍子與弟子期曰皆潔齋待於水傍設屋祠果乗赤鯉魚出入坐祠中碭中有千萬人觀之留月餘復入水也陂水東注謂之穀水東逕安山北即碭北山也山有陳勝墓秦亂首兵伐秦弗終厥謀死葬於碭諡曰隠王也穀水又東北注于獲水獲水又東歴藍田鄉郭又東逕梁國杼秋縣故城南王莽之子按漢志當作予秋也獲水又東歴洪溝東注之水南北各一溝溝首獲世謂之洪溝非也春秋昭公八年秋蒐于紅杜預曰沛國蕭縣西有紅亭即地理志之虹縣髙后三年封楚王元子富為侯國漢書王子侯表孝景元年封楚元王子富為休侯三年以兄子戊反免後更封紅侯此云髙后三年封誤王莽之所謂貢矣蓋溝名是同非楚漢所分也
10 	又東過蕭縣南今徐州府治
11 	獲水北流注之蕭縣南對山世謂之蕭城南山也戴延之謂之同孝山云取漢陽城侯劉徳所居里名目山也劉澄之云縣南有冒山未詳孰是也山有箕谷谷水北流注獲世謂之西流水言水上承梧桐陂陂水西流因以為名也余嘗逕蕭邑城右唯是水北注獲水更無別水疑即經所謂睢水也城東西及南三面側臨獲水故沛郡治縣亦同居矣城南舊有石橋處耗二字疑衍積石為梁髙二丈今荒毀殆盡亦不具誰所造也縣本蕭叔國宋附庸楚滅之春秋宣公十二年楚伐蕭蕭潰申公巫臣曰師人多寒王廵三軍拊而勉之三軍之士皆同挾纊蓋恩使之然矣蕭女聘齊為頃公之母卻克所謂蕭同叔子也獲水又東歴龍城不知誰所創築也獲水又東逕同孝山北山陰有楚元王冢上圓下方累石為之髙十餘丈廣百許步經十餘墳悉結石也獲水又東淨淨溝水宋本作淨溝下同注之水上承梧桐陂西北流即劉中書澄之所謂白溝水也朱本云當作白瀆又北入于獲俗名之曰淨浄溝也
12 	又東至彭城縣北今徐州府東入于泗獲水自淨淨溝東逕阿育王寺北或言楚王英所造非所詳也蓋遵育王之遺法因以名焉與安陂水合水上承安陂餘波北逕阿育王寺側水上有梁謂之𤣥注橋水傍有石墓宿經開發石作工竒殊為莊溝宋本作壯構而不知誰冢疑即澄之所謂凌冢也水北流注于獲獲水又東逕彌黎城北劉澄之永初記所謂城之西南有彌黎城者也獲水於彭城西南迴而北流逕彭城城西北舊有楚大夫龔勝宅即楚老哭勝處也獲水又東轉逕城北而東注泗水北三里有石冢被開傳言楚元王之孫劉向冢未詳是否城即殷大夫老彭之國也於春秋為宋地楚伐宋并之以封魚石崔子季珪述初賦曰想黃公於邳汜勒魚石於彭城即是縣也孟康曰舊名江陵為南楚陳為東楚彭城為西楚朱本引史記正義曰淮南北沛郡汝南郡為西楚彭城以東東海呉廣陵為東楚衡山九江江南豫章長沙為南楚文頴曰彭城故東楚也項羽都謂之西楚漢祖定天下以為楚郡封弟交為楚王都之宣帝地節元年更為彭城郡史記楚元王世家髙祖六年封弟交為楚王都彭城子王戊與呉王合謀反起兵昌邑南楚王戊自殺孝景帝以元王子禮為楚王奉元王宗廟地節二年中人上書告楚王謀反王自殺國除入漢為彭城郡王莽更之曰和樂郡也徐州治城內有漢司徒袁安魏中郎徐庶等數碑並列植於街右咸曽為楚相也大城之內有金城東北小城劉公更開廣之皆壘石髙四丈列壍環之小城西又一城是大司馬琅邪王所修因項羽故臺經始即構宮觀門閤惟新厥制義熙十二年霖雨驟澍汴水暴長城遂崩壞冠軍將軍彭城劉公之子登更築之悉以塼壘宏壯堅峻樓櫓赫奕南北所無宋平北將軍徐州刺史河東薛安都舉城歸魏魏遣博陵公尉茍仁城陽公孔伯恭援之邑閤如初觀不異昔自後毀撤一時俱盡聞遺工雕鏤尚存龍雲逞勢竒為精妙矣城之東北角起層樓於其上號曰彭祖樓地理志曰彭城縣故彭祖國也世本曰陸終之子其三曰籛是為彭祖彭祖城是也下曰彭祖冢彭祖長年八百綿夀永世於此有冢蓋亦元極之化矣其樓之側汴帶泗東此疑作北為二水之㑹也聳望川原極目清野斯為佳處矣
13 	水經注集釋訂訛卷二十三
27.卷二十四
1 	欽定四庫全書
2 	水經注集釋訂訛卷二十四歸安沈炳巽撰
3 	睢水
4 	睢水出梁郡鄢縣
5 	睢水出陳留縣西蒗蕩渠東北流地理志曰睢水首受陳留浚儀蒗蕩水也經言出鄢非矣又東逕髙陽故亭北俗謂之陳留北城非也蘇林曰髙陽者陳留北縣也按在留使鄉聚名也有漢廣野君廟碑延熹六年十二月雍丘令董生何氏校隸釋作董之董非氏乃董督之董 萇隸釋作長仰餘徽於千載遵茂美於絶代命縣人萇照為文用章不朽之徳其畧云輟洗分餐諮謀帝猷陳鄭有涿鹿之功海岱無牧野之戰大康華夏綏靜黎物生民以來功盛莫崇今故字當作宇或作事無聞而單碑介立矣陳留風俗傳曰酈氏居於髙陽沛公攻陳留縣酈食其有功封髙陽侯按史漢表及傳酈食其從無髙陽侯之封惟其子疥封髙梁侯豈因此而誤耶有酈俊字文山官至公府掾大將軍商有功食邑于涿故自陳留縣此下有訛誤有鉼亭鉼鄉建武二年世祖封王常為侯國也按後漢書王常傳常于建武二年封山桑侯似與上文無涉詎此句係他處注錯簡于此耶雎水又東逕雍丘縣故城北縣舊杞國也殷湯周武以封夏后繼禹之嗣楚滅杞秦以為縣圈稱曰縣有五陵之名故以氏縣矣城內有夏侯祠昔在二代享祀不輟秦始皇圖築其表為大城而以縣焉睢水又東水積成湖俗謂之白羊陂陂方四十里右則奸梁陂水注之其水上承陂水東北逕雍丘城北又東分為兩瀆謂之雙溝俱入白羊陂陂之東合洛架水口水上承汳水謂之洛架水東南流入于睢水雎水又東逕襄邑縣今歸徳府睢州故城北又東逕雍丘城北睢水又東逕寧陵縣故城南故葛伯國也王莽改曰康善矣歴鄢縣北二城南北相去五十里故經有出鄢之文城東七里水次有單父令楊彥尚書郎楊禪字文節兄弟二碑漢光和中立也又東過睢陽縣南今為歸徳府
6 	睢水又東逕橫城北春秋左傳昭公二十一年樂大心豐愆華牼御華向於橫杜預曰梁國睢陽縣南有橫亭今在睢陽縣西南世謂之光城盖光橫聲相近習傳之非也睢水又逕新城北即宋之新城亭也春秋左傳文公十四年公㑹宋公陳侯衛侯鄭伯許男曹伯晉趙盾盟于新城者也睢水又東逕髙鄉亭北又東逕亳城北南亳也即湯所都矣明一統志亳城在歸徳府城東南四十里契父帝嚳都亳湯自商丘遷焉鄭康成云亳今河南偃師縣漢書音義曰濟陰亳縣杜預曰梁國蒙縣皇甫謐曰孟子稱湯居亳與葛為鄰葛即今寧陵縣葛鄉亳乃今穀熟縣也蒙為北亳即昊亳湯受命之地穀熟為南亳湯所都偃師為西亳即盤庚所徙書立政所謂三亳是也古書亡滅未知孰得其真睢水又東逕睢陽縣故城南周武王封微子啟于宋以嗣殷後為宋都也昔宋元君夢江使乗輜車被繡衣而謁于元君元君感衛平之言而求之于泉陽男子余且獻神龜于此矣秦始皇二十二年以為碭郡漢髙祖嘗以沛公為碭郡長天下既定五年為梁國文帝十二年封少子武為梁王太后之愛子景帝寵弟也是以警衛貂飾同天子藏珍積上下疑有脫文按漢書梁孝王傳當作珠玉寶器多于京師多擬京師招延豪傑士咸歸之長卿之徒免官來逰廣睢陽城七十里大治宮觀臺苑屏榭勢並皇居其所經構也役夫流唱必曰睢陽創創疑當作曲按後漢書郡國志睢陽縣注引地道記曰梁孝王築城十二里小鼓唱節杵下而和之稱睢陽曲傳曰朱云當作由此始也城西門即宼先鼓琴處也先好釣居睢水傍宋景公問道不告殺之後十年止此門鼓琴而去宋人家家奉祀之南門曰盧門也春秋華氏居盧門里叛杜預曰盧門宋城南門也司馬彪郡國志曰睢陽縣有盧門亭城內有髙臺甚秀廣巍然介立超焉獨上謂之蠡臺亦曰升臺焉當昔全盛之時故與雲霞競逺矣續述征記曰迴道似蠡故謂之蠡臺非也余按闕子漢書藝文志縦橫家有闕子一篇注所引用即是書也稱宋景公使工人為弓九年乃成公曰何其遲也對曰臣不復見君矣臣之精盡于弓矣獻弓而歸三日而死景公登虎圈之臺援弓東面而射之矢踰于西霜之山集于彭城之東餘勢逸勁猶飲羽于石梁然則蠡臺即是虎圈臺也盖宋世虎牢所在矣晉大和中大司馬桓溫入河命豫州刺史袁真開石門鮮卑垂戍此臺真頓甲堅城之下不果而還晉書桓溫傳太和四年以溫領平北將軍率步騎北伐進次金鄉時亢旱水道不通乃鑿鉅野三百餘里以通舟運遂至枋頭先使西中郎袁真伐譙郡開石門以通運譙郡皆平而不能開石軍粮竭盡為慕容垂所追遂致敗績蠡南如南如二字誤疑當作臺之西又有一臺俗謂之女郎臺臺之西北城中有涼馬臺臺東有曲池池北列兩釣臺水周六七百步蠡臺直東又有一臺世謂之雀臺也城內東西道北有晉梁王妃王氏陵表並列二碑碑云妃諱粲字女儀東萊曲城人也齊北海府君之孫司空東武景侯之季女咸熙元年嬪于司馬氏泰始二年妃于國太康五年薨營陵于新䝉之疑有脫文太康九年立碑東即梁王之吹宮疑作臺也基陛階礎尚在今建追明寺故宮東即安梁之舊地也廣周五六百步水列釣臺池東又有一臺世謂之清泠臺北城憑隅又結一池臺晉灼曰或說平臺在城中東北角亦或言兔園在平臺側如淳曰平臺離宮所在今城東二十里有臺寛廣而不甚極髙俗謂之平臺余按漢書梁孝王傳稱王以功親為大國築東苑方三百里廣睢陽城七十里大治宮室為複道自宫連屬於平臺三十餘里複道自宮東出揚州之門左疑當作東出陽門之左陽門即睢陽東門也連屬於平臺則近矣屬之城隅則不能是知平臺不在城中也梁王與鄒枚司馬相如之徒極逰於其上故齊隨郡王山居序所謂西園多士平臺盛賓鄒馬之客咸在伐木之歌屢陳是用追芳昔娯神逰千古故亦一時之盛事謝氏賦雪亦曰梁王不恱逰於兔園今也歌堂淪宇律管埋音孤墓宋本作基塊立無復曩日之望矣城北五六里便得漢太尉橋𤣥墓冢東有廟即曹氏孟徳親酹處操本素㣲嘗候於𤣥𤣥曰天下將亂能安之者其在君乎操感知己後逕𤣥墓祭云操以頑質見納君子士死知己懷此無忘又承約言徂殁之後路有經由不以斗酒隻雞過相沃酹車過三步腹痛勿怨雖臨時戲言非至親篤好胡肯為此辭哉悽愴致祭以申宿懷冢列數碑一是漢朝羣儒英才哲士感橋氏徳行之美乃共刊石立碑以示後世一碑是故吏司徒博陵崔列廷尉河南呉整等以為至徳在已揚之由人茍不驕述夫何舍焉蔡中郎集載此碑作荀不皦述夫何考焉乃共勒嘉石昭明芳烈一碑是隴西枹此句上下疑有訛脫罕北次陌碭守長隲為左尉漢陽獂道趙馮孝髙以橋公嘗牧涼州感三綱之義慕將順之節以為公之勲美宜宣舊邦乃樹碑頌以昭令徳光和元年主記掾李反宋本作友字仲遼字仲遼作碑文碑陰有石疑作右鼎文建寧三年拜司空又有中鼎文建寧四年拜司徒又有左鼎文光和元年拜太尉鼎銘文曰故臣門人相與述公之行咨度體則文徳銘于三鼎武功勒于征鉞書于碑陰以昭光懿又有鉞文稱是用鏤石假象作兹征鉞軍鼓陳之于東階亦以昭公之文武之勲焉廟南列二石柱柱東有二石羊羊北有二石虎廟前東北有石駝駝西北有二石馬皆髙大亦不甚雕飾惟惟字下疑有毀字廟頽構粗傳遺墉石鼓仍存鉞今不知所在睢水於城之陽積而為逢洪陂御覽引此作蓬洪陂陂之西南有陂又東合明水水上承城南大池池周千步南流㑹睢謂之明水絶睢注渙睢水又東南流歴于竹圃水次綠竹蔭渚菁菁實望世人言梁王竹園也睢水又東逕穀熟縣故城北睢水又東蘄水出焉睢水又東逕粟縣故城北按漢志沛郡有粟縣莽曰成富此云粟縣似是地理志曰侯國也王莽曰成富睢水又東逕太丘縣故城北地理志曰故敬丘也漢武帝元朔三年封魯恭王子節侯劉政為侯國按漢書王子侯表魯恭王子政封瑕丘侯不封敬丘侯按地志瑕丘屬山陽郡敬丘屬沛郡注似誤引漢明帝更從今名列仙傳曰仙人文賓邑人賣鞾履為業矣列仙傳曰文賓太丘人賣草履為業數取嫗數十年輒去之後時故嫗年九十餘續見賓年更壯拜賓問道賓令其至正月朔㑹鄉亭西社教令服菊花地膚桑寄生松子嫗亦更壯睢水又東逕芒縣故城北太丘及芒縣今俱為歸徳府永城縣漢髙帝六年封耏跖為侯國史記表作耏昭徐廣曰一作起漢表作跖王莽之傳治世祖改曰臨睢城西二里水南有豫州從事皇毓碑殞身州牧陰君之罪時年二十五臨睢長平輿平輿屬汝南郡李君二千石丞輪氏輪氏縣名屬潁川郡夏文則髙其行而悼其殞州國咨嗟旌閭表墓昭敘令徳式示後人城內有臨睢長左馮翊王君碑善有治功累遷廣漢屬國都尉吏民思徳縣人公府掾陳盛孫郎中兒定興劉伯鄜等共立石表政以刊逺績縣北與碭縣分水有碭山芒碭縣之間山澤深固多懷神智有仙者涓子主柱並隠碭山得道涓子主柱二仙名按列仙傳云涓子齊人也餌术接食其精至三百年乃見于齊隠于碭山能致風雨受伯陽九仙法主柱者與道士共上碭山餌丹砂三年得神砂飛雪服之五年能飛行漢髙祖隠之呂后望氣知之即於是處也京房易候曰何以知賢人隠師曰視四方常有大雲五色具而不雨其下賢人隠矣
7 	又東過相縣南屈從城北東流當蕭縣南入于睢相縣故宋地也秦始皇二十三年以為泗水郡漢髙帝四年改曰沛郡治此漢武帝元狩六年封南越桂林監居翁索隠曰監官也居姓翁字為侯國曰湘成也按史記表索隠曰漢表在堵陽漢書功臣表亦云在堵陽按堵陽縣屬南陽郡則湘成乃堵陽之鄉名恐非沛郡之相縣也注似誤引王莽更名郡曰吾符縣曰吾符亭也睢水東逕石馬亭亭西有漢故伏波將軍馬援墓睢水又東逕相縣故城南宋恭公之所都也國府園中猶有伯姬黃堂基堂夜被火左右曰夫人少避伯姬曰婦人之義保傅不具夜不下堂遂遇火而死斯堂即伯姬燌死處也城西有伯姬冢昔鄭渾為沛郡太守於蕭相二縣興陂堰民賴其利刻石頌之號曰鄭陂睢水又左合白瀆水水上承梧桐陂陂側有梧桐山陂水西南流逕相城東而南流注于睢睢盛則北流入于陂陂隘則西北注于睢出入迴環更相通注故經有入睢之文睢水又東逕彭城郡之靈壁東東南流漢書項羽敗漢王于靈壁東即此處也又云東逼穀泗服䖍曰水名也在沛國相界又詳睢水逕穀熟兩分而睢水為蘄水故二水所在枝分通為兼稱穀水之名蓋因地變然則穀水即睢水也又云漢軍之敗也睢水為之不流睢水又東南逕竹縣故城南地理志曰王莽之篤亭也李奇曰今竹邑縣也睢水又東與滭湖水合水上承甾丘縣之渒陂南北百餘里東西四十里東至朝解亭西屆彭城甾丘縣之故城東王莽更名之曰善丘矣其水自陂南系于睢水睢水又東南八丈故溝水注之水上承蘄水而北㑹睢水又東逕符離縣故城北漢武帝元光四年按史記表是元狩四年封路博徳為侯國王莽之符合也睢水東逕臨淮郡之取慮故城北昔汝南步逰張少失其母及為縣令遇母於此乃使良馬踟蹰輕軒罔進顧訪病姬乃其母也誠願宿憑而㝠感昭徵矣睢水又東合烏慈水水出縣西南烏慈渚潭漲東北流與長直故瀆合溝舊上承蘄水北流八十五里注烏慈水烏慈水又東逕取慮縣南又東屈逕其城東而北流注于睢睢水又東逕睢陵縣故城北漢武帝元朔元年封江都易王子劉楚為侯國史漢表俱作劉定國江都易王子亦無名楚者此云劉楚誤王莽之睢陵也按漢志當作睢睦睢水又東與潼水故瀆㑹舊疑作水上承潼縣西南潼陂東北流逕潼縣按漢志臨淮郡有僮縣無潼縣此云潼未詳故城北又東北逕睢陵縣下㑹睢睢水又東南流逕下相縣故城南髙祖十三年髙祖無十三年當是十二年封莊侯冷耳為侯國應劭曰下相水出沛國相縣故此加下也然則下相又是睢水之別名也東南流入于泗謂之睢口經止蕭縣非也所謂得其一而亡其二矣
8 	瓠子河出東郡濮陽縣北河今山東東昌府濮州治縣北十里即瓠河口也尚書禹貢雷夏既澤雝沮會同爾雅曰水自河出為雝許慎曰雝者河雝水也暨漢元光之年河水南決漂害民居武帝元封二年上使汲仁郭昌發卒數萬人塞瓠子決河於是上自萬里沙還臨決河沈白馬玉璧令羣臣將軍以下皆負薪填決河上悼功之不成乃作歌曰瓠子決兮將奈何殫為河兮地不寧功無已時兮吾山平吾山平兮巨野溢魚沸鬱兮柏冬日正史記作延道施兮離常流蛟龍騁兮放史記作方逺逰歸舊川兮神哉沛不封禪兮安知外皇史記作為謂河公史記作伯兮何不仁泛濫不止兮愁苦史記作吾人齧桑浮兮淮泗滿久不反兮水唯緩一曰河湯湯兮激潺湲北渡迴史記作迃兮迅流難搴長旌史記作茭兮湛美玉隤林竹兮楗石葘宣防塞兮萬福來於是卒塞瓠子口築宮於其上名曰宣房宮水宋本作故亦謂瓠子堰為宣房堰而水亦以瓠子受名焉平帝已後未及修理河水東浸日月彌廣永平十二年顯宗詔樂浪人王景治渠築堤起自滎陽東至千乗一千餘里景乃防遏衝要疎決壅積瓠子之水絶而不通唯溝瀆存焉河水舊東河逕濮陽城東北故衛也帝顓頊之墟昔顓頊自窮桑徙此號曰商丘或謂之帝丘本陶唐氏火正閼伯之所居亦夏伯昆吾之都殷之相相下疑有土字又都之故春秋傳曰閼伯居商丘相土因之是也衛成公自楚丘遷此秦始皇徙衛君角於野王置東郡治濮陽縣濮水逕其南故曰濮陽也沛公守濮陽環之以水張晏曰依河水自固春秋僖公十三年夏㑹于鹹杜預曰東郡濮陽縣東按左傳杜注東下有南字有咸杜注作鹹城者也是瓠子故瀆又東逕桃城南春秋傳曰分曹地自洮盡曹地也今甄城西南五十里有桃城或謂之洮也瓠瀆又東南逕清丘北春秋宣公十二年經書楚滅蕭晉人宋衛曹同盟于清丘京相璠曰在今東郡濮陽縣東南三十里魏都尉治東至濟隂句陽縣為新溝句陽縣故城在今兗州府曹縣北三十里漢志濟陰郡句陽縣應劭曰左氏𫝊句瀆之丘也師古曰音鈎
9 	瓠河故瀆又東逕句陽之小成陽城北宋本無此二字城北側瀆帝王世紀曰堯葬濟陰成陽西北四十里是為穀林墨子以為堯堂髙三尺土階三等北教八狄道死葬蛩山之陰山海經曰堯葬狄山之陽一名崇山二說各殊以為成陽近是堯冢也余按小成陽在成陽西北一作南半里許實牛疑作中俗喭以為囚堯城汲冢瑣語舜放堯于平陽續述征記云小成陽在陽城西南半里許俗云囚堯城括地志引竹書云昔堯末年徳衰為舜所囚故濮州鄄城縣東北十五里有囚堯城士安蓋以是為堯冢也漢志成陽縣有堯冢瓠子北有都闗縣故城縣有羊里亭瓠河逕其南為羊里水蓋資城地而變名由經有新溝之異稱矣黄初中賈逵為豫州刺史與諸將征呉於洞浦有功魏封逵為羊里亭侯魏志賈逵傳逵征呉破呂範于洞浦進封陽里亭侯今云羊里未詳邑四百戶即斯亭也俗名之羊子城非也蓋韻近字轉耳又東右原本訛石㑹濮水之津水上承濮渠東逕鉏丘城南京相璠曰今濮陽城西南十五里有沮兵城以下疑有訛誤六國時沮楚同以為楚丘非也又東逕浚城南而北去濮陽三十五里城側有寒泉岡即詩所謂爰有寒泉在浚之下世謂之髙平渠非也京相璠曰濮水故道在濮陽南者也又東逕句陽縣西句瀆出焉濮水枝渠又東北逕句陽縣之小成陽縣故下疑有城字東垂亭西而北入瓠河地理志曰濮水首受泲於封丘縣東北至都闗入羊里水者也又按地理志山陽郡有都闗縣今其城在廩丘城西考地志山陽廩丘俱屬濟陰則都闗無隸山陽理又按地理志郕都亦是山陽之屬縣矣而東杜疑有訛字朱云當作京相考地驗城又並言在廩丘城南推此而論似地志之悮矣或亦疆理參差所未詳瓠瀆又東逕垂亭北春秋隠公八年宋公衛侯遇于犬丘經書垂也京相璠曰今濟陰句陽縣小城陽東五里有故垂亭者也又東北過廩丘縣為濮水廩丘故城在今東昌府范縣義東堡瓠河又左逕雷澤北其澤藪在大成陽縣故城西北一十餘里昔華胥履大跡處也其陂東西二十餘里南北一十五里即舜所漁也澤之東南即成陽縣故下疑有城字史記曰武王封弟季載於成應劭曰其後乃遷于成之陽故曰成陽也地理志曰成陽有堯冢靈臺今成陽城西二里有堯陵堯陵在今兗州府東平州東北三十里陵南一里有堯母慶都陵於城為西南稱曰靈都何氏校隸釋作臺鄉曰崇仁邑號修義皆立廟四周列水潭而不流水澤通泉泉不耗竭至豐魚筍不敢採捕前並列數碑枯疑作枯柏數株檀馬朱云檀馬字訛或謂檀與駮馬也詩疏云駮馬梓榆也諺曰斫檀不諦得繫迷繫迷尚可得駮馬言三木相似也按此說似屬支離恐不可從成林二陵南北列馳道逕通皆以磚砌之尚修整堯陵東城西五十餘步中山夫人祠堯妃也石壁階墀仍舊南西北三面長櫟聫蔭扶疎里餘中山夫人祠南有仲山甫冢仲山甫墓在今東昌府廢雷縣西北冢西有石廟羊虎傾低破碎畧盡於城為西南在靈臺之東北按郭縁生述征記自漢迄晉二千石及丞尉多刊石述敘堯即位至永嘉三年二千七百二十有一載記于堯妃見漢建寧四年五月成陽令管遵所立碑文云堯陵北山甫墓南二冢間伍員祠晉大安中立一碑是永興中建今碑祠並無處所又言堯陵在城南九里中山夫人祠在城南二里東南六里堯母慶都冢堯陵北二里有仲山甫墓考地驗状咸為疎僻盖聞疑書疑耳雷澤西南十許里有小山孤立峻上亭亭嵥峙謂之歴山山北有小阜南屬池澤之東北有陶墟明一統志作姚墟在濮州東南九十里縁生言舜耕陶所在墟阜聨屬瀆帶宋本作濱帶瓠河也鄭元曰歴山在河東今有舜井皇甫謐或言今濟陰歴山是也與雷澤相比余謂鄭元之言為然故揚雄河東賦曰登歴觀而逕望兮聊浮㳺于河之巖今雷首山西枕大河校之圖緯於事為允士安又云定陶西南陶丘舜也疑訛不言在此縁生為失瓠河之北即廩丘縣也王隠晉書地道記曰廩丘者春秋之所謂齊邑矣實表東海者也竹書紀年晉烈公十一年田悼子卒田布殺其大夫公孫今竹書作公孫孫下同公孫以廩丘叛于趙田布圍廩丘翟角趙孔屑韓師竹書作氏救廩丘及田布戰于龍澤田師敗遁竹書作逋是也瓠河與濮水俱東流經所謂過廩丘為濮水者也縣南瓠北有羊角城在今兗州府范縣義東堡春秋傳曰烏餘取晉羊角遂襲我髙魚天大雨自竇入介其庫登其城尅而取之者也京相璠曰衛邑也今東郡廩丘縣南有羊角城今魯邑也今廩丘東北有故髙魚城俗謂之交魚城謂羊角為角逐城皆非也瓠河又逕陽晉城南史記蘇秦說齊曰過衛陽晉之道徑于亢父之嶮者也今陽晉城在廩丘城東南一十餘里與都關為左右也張儀曰秦下甲攻衛陽晉大關天下之匈徐廣史記音義云闗一作開東之亢父則其道矣瓠河之北又有郕都城故城在兗州府汶上縣北二十里春秋隠公三年郕侵衛京相璠曰東都廩丘縣南三十里有故郕都地理志曰山陽鄉也禇先生曰漢封金安上為侯國按史表金安上封都成侯索隠曰屬潁川此注敘郕都按志屬山陽郡似非金安上所封不詳所謂王莽更名之曰城穀者也瓠河又東逕黎縣故城南王莽改曰黎治矣孟康曰今黎陽也薛瓚言按黎陽在魏郡非此黎陽也世謂黎侯城昔黎侯陽寓于衛詩所謂胡為乎泥中毛云泥中邑名疑此城也土城汙下城居小阜魏濮陽郡治也瓠河又東逕秺縣故城南地理志曰濟陰之屬縣也禇先生曰漢武帝封金日磾為侯國王莽之萬歳矣世猶謂之為萬歳亭也瓠河又東逕鄆城南春秋左傳成公十六年公自沙隨還待于鄆京相璠曰公羊作運字今東都廩丘縣東八十里有故運城即此城也今鄆城縣屬兗州
10 	又北過東郡范縣今屬東昌府東北為濟渠與將渠合瓠河自運城東北逕范縣與濟濮枝渠合故渠上承濟瀆於乗氏縣北逕范縣左納瓠瀆故經有濟渠之稱又北與將渠受河於范縣西北東南逕秦亭南杜預釋地東平范縣西北有秦亭也又東南逕范縣故城南王莽更名建陸漢志作睦也漢興平中靳允為范令曹太祖東征陶謙於徐州張邈迎呂布郡縣響應程昱說允曰君必固范我守東阿田單之功可立即斯邑也將渠又東㑹濟渠自下通謂之將渠北逕范城東俗又謂之趙溝非也
11 	又東北過東阿縣東今屬兖州府東平州瓠河故瀆又東北左合將渠枝瀆上承將渠於范縣東北逕范縣北又東北逕東阿城南而東入瓠河故瀆又北逕東阿縣故城東春秋經書冬及齊侯盟于柯左傳曰冬盟于柯始及齊平杜預曰東阿即柯邑也按國語曹沬挾匕首刦齊桓公返遂邑于此矣又東北過臨邑縣西今屬濟南府又東北過荏平縣今屬東昌府東為鄧里渠
12 	自宣防即宣房防房古通已下將渠已上無復有水將渠下水首受河自北為鄧里渠
13 	又東北過祝阿縣今為濟南府齊河縣及禹城縣為濟渠河水自泗口出為濟水濟水二瀆合而東注于祝阿也
14 	又東北至梁鄒縣西分為二脈水尋梁鄒濟無二流蓋經之誤其東北者為濟河其東者為時水又東北至濟西濟河東北入于海時水東至臨淄縣西屈南過太山華縣東又南至費縣今屬兗州府東入于沂
15 	時即耏水也音而春秋襄公三年齊晉盟于耏者也京相璠曰今臨淄唯有澅水西北入泲即地理志曰如水矣耏如聲相似然則澅水即耏水也蓋以澅與時合得通稱矣時水自西安城西南分為二水枝津别出西流徳㑹水注之水出昌國縣黃山西北流逕昌國縣故城南昔樂毅攻齊有功燕昭王以是縣封之為昌國君徳㑹水又西北五里泉水注之水出縣南黃阜北流逕城西北入徳㑹又西北世謂之蒼浪溝又北流注時水地理志曰徳㑹水出昌國西北至西安入洳是也時水又西逕東髙苑城中而西注也俗人遏令側城南注又屈其城南史記漢文帝十五年分齊為膠西王國都髙邑徐廣音義曰樂安有髙苑城故俗謂之東苑也其水又北注故瀆又西盖野溝水注之源導延鄉城東北平地出泉西北逕延鄉城北地理志曰千乗有延鄉縣世人謂故城為從城延從字相似讀隨字改所未詳也西北流世謂之盖野溝又西北流逕髙苑縣漢志作髙宛今屬青州府北注時水時水又西逕西髙苑縣故城南漢髙帝六年封丙猜為侯國史記表作丙倩王莽之常鄉也其水側城西注京相璠曰今樂安博昌縣今為青州府博興縣南界有時水西通濟其上源出盤陽北至髙苑下有死時中無水杜預亦云時水於樂安枝流旱則竭涸為春秋之乾時也左傳莊公九年齊魯戰地魯師敗處也時水西北至梁鄒城入于泲非泲入時蓋時來注泲若泲分東流明不得以時為名尋時泲更無別流南延華費之所斯為謬矣
16 	汶水出太山萊蕪縣今屬濟南府原山西南嬴縣南萊蕪縣在齊城西南原山又在縣西南六十許里地理志汶水與淄水俱出原山西南入泲故不得過其縣南也原山在今萊蕪縣東北七十里東接益都西接章丘北接淄川縣界髙聳出羣山之上亦名馬耳山魏收志嬴縣有馬耳山汶水所出則馬耳即原山矣今又名岳陽山從征記曰汶水出縣西南流又言自入萊蕪谷夾路連山百數里水隍多行石澗中出草藥饒松柏林藿綿濛崖壁相望或傾岑阻徑或迴巖絶谷清風鳴條山壑俱響凌髙降深兼惴慄之懼危溪絶徑過懸度之艱未出谷十餘里有別谷在孤山谷有清泉泉上數丈有石穴二口容人行入穴丈餘髙九尺許廣四五丈言是昔人居山之處薪㸑煙墨猶存谷中林木緻密行人尠有能至矣又有少許山田引灌之蹤尚存出谷有平丘面山傍水土人悉以種麥云此丘不宜殖稷黍而宜麥齊人相承以殖之意謂麥丘所栖愚公谷也何其深沉幽翳可以託業怡生如此也余時逕此為之踟蹰為之屢眷矣余按麥丘愚公在齊川谷猶傳其名不在魯盖誌者之謬耳汶水又西南逕嬴縣故城南城今在萊蕪縣西北春秋左傳桓公三年云㑹齊侯于嬴博婚于齊也按左傳云㑹齊侯于嬴成昏于齊也無博字今云㑹于嬴博似誤
17 	又東南過奉髙縣北今泰安府東有奉髙廢縣
18 	奉髙縣漢武帝元封元年立以奉太山郡治也縣北有呉季札子墓在汶水南曲中季札之聘上國也䘮子於嬴博之間即此處也從征記曰嬴縣西六十里有季札兒冢冢圓其髙可隠也前有石銘一所漢末奉髙令所立無所述叙標誌而已自昔恒蠲民户灑掃之今不能然碑石糜碎靡有遺矣故惟趺存焉屈從縣西南流
19 	汶出牟縣故城西南阜下俗謂之胡盧堆今萊蕪縣東有牟縣故城牟汶水在縣南門外西流至泰安州東入汶淮南子曰汶出弗其髙誘曰山名也或斯阜也牟縣故城在東北古牟國也春秋時牟人朝魯故應劭曰魯附庸也俗謂是水為牟汶也又西南逕奉髙縣故城而西南流注于汶汶水又南右合北汶今泰安州南有泮水出泰山分水嶺考其源流蓋即北汶也水出分水溪源與中川分水東南流逕太山東合天門下溪水水出太山天門下谷東流古者帝王升封咸憩此水水上往往有石竅存焉蓋古設舍所跨處也馬第伯書云光武封太山第伯從登山去平地二十里南向極望無不覩其為髙也如視浮雲其峻石壁窅條仰視巖石松樹鬱鬱蒼蒼如在雲中俯視溪谷碌碌不可丈尺直上七十里天門仰視天門如從六中視天矣朱云今封禪儀記曰不可丈尺遂至天門之下仰視天門窔遼如從穴中視天直上七里賴其羊腸逶迤名曰環道往往有絙索可得而登也應劭漢官儀云太山東南山頂名曰日觀者雞一鳴時見日始欲出長三丈許故以名焉其水自溪而東濬波注壑東南流龜陰之田龜山在博縣北一十五里昔夫子傷政道之陵遲故望山而懷操故琴操有龜山操焉山北即龜陰之田也春秋定公十年齊人來歸龜陰之田是也又合環水水出太山南溪南流歴中階兩廟間從征記曰太山有下中上三廟墻闕嚴整廟中柏樹夾兩階大二十餘圍盖漢武所植也赤眉嘗斫一樹見血而止今斧創猶存門閣三重樓榭四所三層壇一所髙丈餘廣八尺樹前有大井極香冷異於凡水不知何代所掘不嘗浚渫而水旱不減庫中有漢時故樂器及神車木偶皆靡密巧麗又有石虎建武十三年永貴侯張余上金馬一匹髙二尺餘形制甚精中廟去下廟五里屋宇又崇麗於下廟廟東西夾澗上廟在山頂即封禪處也共疑作其水又屈而東流入于汶水上疑有汶字水又東南流逕南明堂下漢武帝元封元年封太山降坐明堂於山之東北阯武帝以古處嶮狹而不顯也按封禪書云天子封太山太山東北趾古時有明堂處處險不敞上欲治明堂奉髙傍未曉其制度云云較此似明欲治明堂於奉髙傍而未曉其制濟南人公玉帶上黃帝時明堂圖圖中有一殿四面無壁以茅蓋之通水圜宮垣為複道上有樓從西南入名曰崑崙天子從之入以拜祀上帝焉於是上令奉髙作明堂於汶水如帶圖也右引水為璧雍處基瀆存焉世謂此水為石汶山海經曰環水出泰山東流注于江郭注云一作海即此水也環水又左入于汶水汶水又西南流逕徂徠山西在泰安府東南四十里山多松柏詩所謂徂徠之松也廣雅曰道梓松也抱朴子稱玉策記曰千歳之松中有物或如青牛或如青犬或如人皆夀萬歳又稱天陵有偃蓋之松也所謂樓松也魯連子曰松樅髙千仞而無枝非憂正一作王實疑訛宋本作室之無柱也爾雅曰松葉柏身曰樅鄒山記曰徂崍山在梁甫奉髙博三縣界猶有美松亦曰尤崍之山也赤眉渠帥樊崇所堡也故崇自號尤崍三老矣山東巢父廟山髙十里山上有陂水方百許步三道流注一水東北沿溪而下屈逕縣南西北流入于于下疑有汶字一水北流歴澗西流入于汶一水南流逕陽關亭南春秋襄公十七年逆臧紇自陽闗者也又西流入于汶水也過博縣西北
20 	汶水南逕博縣故城東城在泰安府東南漢置唐改曰乾封春秋哀公十年㑹呉伐博者也灌嬰破田橫於城下屈從其城南西流不在西北也汶水又西南逕龍鄉故城南春秋成公二年齊侯圍龍龍囚頃公嬖人盧蒲就按左傳當有魁字殺而膞諸城上齊侯親鼓取龍者也漢髙帝八年封謁者陳署為侯國汶水又西南逕亭亭山東在泰安府南五十里郡國志鉅平縣有亭禪山注云即古所禪亭亭者也黃帝所禪也山有神廟水上有石門舊分水下溉處也汶水又西南逕陽闗故城西本有平縣之陽闗亭矣有平當作鉅平郡國志鉅平縣有陽闗亭春秋襄公十七年逆臧紇自陽闗者也陽虎據之以叛伐之虎焚萊門而奔齊者也汶水又南左㑹淄水水出太山巢父縣東巢父當作梁父漢志泰山郡有梁父縣西南流逕菟裘城北春秋隠公十一年營之公謂羽父曰吾將歸老焉故郡國志曰梁父有菟裘聚淄水又逕梁父縣故城南縣北有梁人山開山圖曰太山在左亢父在右亢父知疑作主生梁父主死王者封太山禪梁甫故縣取名焉淄水又西南逕柴縣故城北地理志曰太山之屬縣也世謂之柴汶矣淄水又逕郕北錐指引此作又逕成邑北漢髙帝六年封董渫為侯國史表董渫亦封成侯本郕省作成也今汶上縣 二十里有郕國城春秋齊師圍郕郕人伐齊飲馬於斯水也昔孔子行於郕之野遇榮啟期於是衣鹿裘被髪鼓琴歌三樂之懽夫子善其能寛矣列子榮啓期曰萬物惟人為貴吾得為人一樂也男女之別男尊女卑吾得為男二樂也人生有不見日月不免襁褓者吾行年九十餘是三樂也淄水又西逕陽闗城南西流注於汶水今按泰安府南有廢柴縣及梁父故城西南有陽闗城柴汶水在府東三十里俗名司馬河汶水又南逕鉅平縣故城東城在泰安府西南而西南流城東有魯道詩所謂魯道有蕩齊子由歸者也今汶上夾水有文姜臺汶水又西南流詩云汶水滔滔矣淮南子曰貉渡汶則死天地之性倚伏難尋固不可以情理窮也汶水又西南逕魯國汶陽縣北王莽之汶亭也縣北有曲水池亭春秋桓公十二年經書公㑹杞侯莒子于曲池左傳曰平杞莒也故杜預曰魯國汶陽縣北有曲水亭漢章帝元和三年東廵太山立行宫於汶陽後漢書章帝紀元和二年二月辛未幸泰山柴告岱宗壬申宗祀五帝于汶上明堂注曰上作明堂于汶上如公玉帶之圖焉今云三年誤執金吾耿恭恭衍屯城門于汶上基塹存焉世謂之闕陵城也汶水又西逕汶陽縣故城北城在今寧陽縣東北而注下疑有脫字
21 	又西南過蛇丘縣南今肥城縣南有蛇丘故城本魯蛇淵囿漢置縣汶水又西洗水出焉朱云洗水當作洸水見二十五卷出當作注又西逕蛇丘縣南縣治鑄鄉故城春秋左傳宣叔娶于鑄是也杜預曰濟北蛇丘縣所治鑄鄉城者也
22 	又西南過岡縣北在今寧陽縣境漢志作剛屬泰山郡又定陶縣東北亦有剛城見明一統志
23 	地理志鄉故闡也王莽更之曰柔也應劭曰春秋經書齊人取讙及闡亭是也杜預春秋釋地曰闡在岡縣北岡城東有一小亭今岡縣治俗人又謂之闗亭京相璠曰岡縣西四十里有闡亭未知孰是汶水又西蛇水注之水出縣東北太山西南流逕汶陽之田齊所侵也自汶之北平暢極目僖公以賜季友蛇水又西南逕鑄城西左傳所謂蛇淵囿也故京相璠曰今濟北有蛇丘城城下有水魯囿也俗謂之濁須水非矣蛇水又西南逕夏暉城南經書公㑹齊侯于下讙是也今俗謂之夏暉城蓋春秋左傳桓公三年公子翬如齊齊侯送姜氏于下讙非禮是也世有夏暉之名矣蛇水又西南入汶汶水又西溝水注之水出東北馬山西南流逕棘亭南春秋成公三年經書秋叔孫僑如帥師圍棘左傳曰取汶陽之田棘不服圍之南去汶水八十里又西南逕遂城東地理志曰蛇丘遂鄉按志作隧故遂國也春秋莊公十三年齊滅遂而戍之者也京相璠曰遂在蛇丘東北十里杜預亦以為然然縣東北無城以礙之今城在蛇丘西北盖杜預傳疑之非也又西逕下讙城西而入汶水汶水又西逕春亭北考古無春名唯平陸縣有崇陽亭然是東去岡城四十里進一作推璠所注則符並所未詳也又西南過平章縣南今東平州東有章縣故城漢志東平國有章縣而無平章縣疑當作東平章縣南
24 	地理志曰東平國故梁也景帝中和六年景帝時未有年號何得云中和當是中六年別為濟東國武帝元鼎元年為大河郡宣帝甘露二年為東平國王莽之有鹽也按世本章縣任姓之國也齊人降章者也故在無鹽城東北五十里汶水又西南有泌水注之水出肥縣東北自源西南流逕肥城縣故城南樂正子春謂其弟子曰子適齊過肥肥有君子焉左逕句窳亭北章帝元和二年鳳皇集肥城句窳亭復其租而廵太山即是亭也泌水又西南逕富城縣故城西王莽之城當作成富也其水又西南流注于汶汶水又西南逕桃鄉縣故城西城在今汶上縣東北四十里王莽之鄣亭也世以此為鄣城非蓋因巨新之故目耳
25 	又西南過無鹽縣南又西南過夀張縣北又西南至安民亭入于濟
26 	汶水自桃鄉四分當其𣲖別之處謂之四汶口其左二水雙流西南至無鹽縣之郈鄉城南故城在今沂州東三十六里魯叔孫昭伯之故邑也禍及何氏云及字疑鬭雞矣左傳昭公二十五年季郈之雞鬭季氏芥其雞郈氏為之金距平子怒益宮于郈氏且讓之故郈昭伯亦怨平子春秋左傳定公十二年叔孫氏墮郈今其城無南面汶水又西南逕其當作東漢志東平國有東平陸縣平陸縣故城北應劭曰古厥也今有厥亭汶水又西逕危山南世謂之龍山也漢書五行志按此事見漢書東平王傳非出五行志報山作瓠山師古曰瓠山謂其形似瓠耳曰哀帝時無鹽危山土自起覆草如馳道狀又報山石轉立晉灼曰漢注作報山山脅石一丈轉側起立髙九尺六寸旁行一丈髙四尺東平王雲及后謁自之石所祭治石象報山立石束倍草并祠之建平三年息夫躬告之王自殺后謁棄市國除漢書石立宣帝起之表也汶水又西合為一水西南入茂都澱澱陂水之異名也澱水西南出謂之巨野溝又西南逕致密城南郡國志曰須昌縣又致密城古中都也即夫子所宰之邑矣制養生送死之節長幼男女之禮路不拾遺器不彫偽矣巨野溝又西南入桓公河北水西出澱謂之巨良水西南逕致密城北西南流注洪瀆次一汶西逕郈亭北又西至夀張故城東遂為澤渚初平三年曹公擊黃巾於夀張東鮑信戰死於此其右一汶西流逕無鹽縣之故地南城在今東平州東三十里舊宿國也齊宣后之故邑所謂無鹽醜女也漢武帝元朔四年封城陽恭王子劉慶為東平侯即此邑也王莽更名之曰有鹽亭汶水又西逕洽鄉城南地理志曰所謂無鹽有洽鄉者也汶水西南流逕夀張縣故城北城在今東平州西南春秋之良縣也縣有夀聚漢曰夀良應劭曰世祖叔母名良故光武改曰夀張也建武十五年世祖封樊宏為侯國汶水又西南長直溝水注之水出須昌城東北穀陽山南逕須昌城東又南漆溝水注焉水出無鹽城東北五里阜山下西逕無鹽縣故城北水側有東平憲王蒼冢碑闕存焉元和三年按章帝紀是二年章帝幸東平祀以太牢親拜祠坐賜御劍於陵前其水又西流注長直溝溝水竒分為二一水西逕須昌城南入浦一水南流注于汶汶水又西流入浦故淮南子曰汶出弗其西流合浦按淮南子作汶出弗其流合于濟髙誘曰弗其山名在朱虛縣東余按誘說是乃東汶非經所謂入沛當作泲者也蓋其誤證耳
27 	禹貢錐指以今輿地言之汶水自萊蕪歴泰安肥城寧陽至東平入濟合流以注于海此禹迹也迨元人引汶絶濟為㑹通河明永樂中又築戴村壩遏汶水盡出南望以資運而安山又濟之故道填淤久矣　元和志乾封縣界有五汶源別而流同五汶者曰北汶嬴汶柴汶牟汶其一則經流也四汶口乃下流岐分處不在五汶之數按酈注無嬴汶嬴在今萊蕪縣南三十里源出宮山之陰流合牟汶宮山者新甫之別名也山在新泰縣西北泮水源出泰山分水嶺即北汶州志謂之塹汶在今泰安州南五汶之外有小汶在州東南七十里源出宮山流逕徂徠山南又西入汶水謂之大汶口也嬴汶流合牟汶故酈注不言五汶以小易嬴斯為當矣又有水出萊蕪縣寨子村流合牟汶者近志指為浯汶據漢志琅琊靈門縣有髙䂞山浯水所出東北入濰說文云水出靈門山世謂之浯汶浯水合東汶入汶故有此名在今莒州界與萊蕪無涉志妄言耳東汶出朱虛縣小太山北流至淳于縣入濰在今臨朐安丘界淮南子曰汶出弗其西流入濟髙誘云弗其山名在朱虛縣東即入濰之東汶言入濟者淮南之誤
28 	水經注集釋訂訛卷二十四
28.卷二十五
1 	欽定四庫全書
2 	水經注集釋訂訛卷二十五歸安沈炳巽撰
3 	泗水　　沂水　　洙氷泗水出魯卞縣今為兗州府泗水縣北山地理志曰出濟陰乗氏縣又云出卞縣北經言北山皆為非矣山海經曰泗氷出魯東北余昔因公事沿歴徐沇路逕洙泗因令尋其源流水出卞縣故城東南桃墟西北春秋昭公七年謝息納季孫之言以孟氏成邑與晉而遷于桃杜預曰魯國卞縣東南有桃虛世謂之曰陶墟舜所陶處也井曰舜井皆為非也御覽引此作皆為此也虛有澤澤方一十五里渌水澄渟三丈上下疑有訛字如減澤西際阜俗謂之媯亭山盖有陶墟舜井之言因復有媯亭之名矣阜側有三石穴廣圓三四尺穴有通否水有盈漏數夕之中則傾陂竭澤矣御覽引此作阜側有三石穴廣圓三四尺穴有通否水有盈漏漏則數夕之中傾陂竭澤矣左右民居識其將漏預以木為曲狀約鄣穴口魚鱉暴鱗不可勝載矣自此連岡通阜西北四十許里岡之西際便得泗水之源也博物志曰四出陪尾蓋斯阜者矣元和志泗水出泗水縣東陪尾山其源有四四泉俱導因以為名今縣東五十里有陪尾山縣志云陪尾山下有泗水神祠祠前有泉林寺寺之左右皆深林茂樹有大泉十數渟泓澂澈互相灌輸㑹而成溪是為泗水南逕卞城東有橋曰卞橋自卞橋西至縣城復有大泉數十南北交㑹入于泗水以達曲阜大抵縣境數十里內泉如星列皆泗水也石穴吐水五泉俱導泉穴各徑尺餘水源南側有一廟栝柏成林時人謂之原泉祠何氏云今十附㑹子在川上也即是此地盖因源泉之額故非所究也泗水西逕其縣故城南在今泗水縣闕五十里春秋襄公二十九年季武子取卞曰聞守卞者將叛臣率徒以討之是也南有姑薎城春秋隐公元年公及邾儀父盟于蔑者也水出二邑之間西逕郚城北春秋文公七年經書公伐邾三月甲戌取須句遂城郚杜預曰魯邑也卞縣南有郚城備邾難也泗水自汴而㑹于洙水也
4 	西南逕魯縣北今曲阜縣治即魯縣故城
5 	泗水又西南流逕魯縣分為二流水側為一城為二水之分㑹也北為洙瀆春秋莊公九年經書冬浚洙京相璠曰杜預並言洙水在魯城北浚深之為齊備也南則泗水夫子教於洙泗之間今於城北二水之中即夫子領徒之所也從征記曰洙泗二水交於魯城東北十七里闕里背洙泗牆南北一百二十步東西六十步四門各有石閫北門取洙水百步餘後漢初闕里荊棘自闢從講堂至九里鮑永為相因修饗祠以誅魯賊彭豐等郭縁生言泗水在城南非也余按國語宣公夏濫於泗淵里克斷罟棄之韋昭云泗在魯城北史記冢記王隠地道記咸言葬孔子於魯城北泗水上今泗水南有夫子冢春秋孔演圖曰鳥化為書孔子奉以告天赤爵銜書上化為黃玉刻曰孔提命化應法為赤制說題辭曰孔子卒以所受黃玉葬魯城北即子貢廬墓處也譙周云孔子死後魯人就冢次而居者百有餘家命曰孔里孔子墓在曲阜縣西北八里史記孔子世家孔子葬魯城西北泗上弟子皆服三年三年心喪畢相訣而去子貢廬於冢上凡六年然後去弟子及魯人往從冢而家者百有餘室因命曰孔里孔藂曰夫子墓塋方一里在魯城北六里泗水上諸孔氏封五十餘所人名昭穆不可復識有銘碑三所獸碣具存皇覽曰弟子各以四方竒木來植故多諸異樹不生棘木刺草今則無復遺條矣皇覽原文較此稍詳附録于後孔子冢去城一里冢塋百畝冢南北廣十歩東西十三步髙一丈二尺冢前以瓴甓為祠壇方六尺與地平冢塋中樹以百數皆異種魯人世世無能名其樹者民傳言孔子弟子異國人各持其方樹來種之其樹柞枌雒離女貞五味毚檀之樹孔子塋中不生荆棘及刺人草泗水自城北南逕魯城西南合沂水沂水出魯城東南尼丘山西北山即顔母所祈而生孔子也山東一十里有顔母廟山南數里孔子父𦵏處禮所謂防墓崩者也平地發泉流逕魯縣故城南水北東門外即爰居所止處也國語曰海鳥曰爰居止於魯城東門之外三日臧文仲祭之展禽譏焉故莊子曰海鳥止郊魯侯觴之奏以廣樂具以太牢三日而死此養非所養矣門郭之外亦戎夷死處呂氏春秋曰昔戎夷違齊如魯天大寒而後門與弟子宿於郭門外寒愈甚謂弟子曰子與我衣我活我與子衣子活我國士也為天下惜子不肖人不足愛弟子曰不肖人惡能與國士幷衣哉戎歎曰不濟夫解衣與弟子半夜而死沂水北對稷門昔圉人犖有力能投蓋于此門服䖍曰能投千鈞之重過門之上也杜預謂走接屋之桷反覆門上也春秋僖公二十年經書春新作南門左傳曰書不時也杜預曰本名稷門僖公更髙大之今猶不與諸門同故左傳注作改名髙門也其遺基猶在地八丈餘矣亦曰雩門春秋左傳莊公十年公子偃請擊宋師竊從雩門䝉臯比而出者也門南隔水有雩壇壇髙三丈曾㸃所欲風舞處也髙門一里餘道西有道兒君碑是魯相陳君立昔曾參居此梟不入郭縣即曲阜之地少昊之墟有大庭氏之庫在今曲阜縣治東春秋豎牛之所攻也故劉公幹魯都賦曰戢武器於有災之庫朱云有災字誤玉海引此注作有炎是也古史考云大庭氏姜姓以火徳王號曰炎氏放戎馬於巨野之坰周成王封姬旦於曲阜曰魯秦始皇二十三年以為薛郡漢髙后元年為魯國阜上有季氏宅宅有武子臺今雖崩夷猶髙數丈臺西百步有大井廣三丈深十餘丈以石壘之石似磬制春秋宣按左傳當是定公公十二年公山不狃帥費人攻魯公入季氏之宮登武子之臺也臺之西北二里有周公臺髙五丈周五十步臺南四里許則孔廟即夫子之故宅也宅大一頃所居之堂後世以為廟漢髙祖十三年過魯以太牢祀孔子自秦燒詩書經典淪缺漢武帝時魯恭王壞孔子舊宅得尚書春秋論語孝經時人已不復知有古文謂之科斗書漢書疑作世或作時袐之希有見者于時聞堂上有金石絲竹之音乃不壞矣廟屋三間夫子在西門東向徵母朱本作顔母在中間南面夫人隔東一間東向夫子牀前有石硯一枚作甚朴云平生時物也魯人藏孔子所乗車於廟中是顔路所請者也獻帝時廟遇火燒之永平中鍾離意為魯相到官出私錢萬三千文付户曹孔訢治夫子車身入廟拭几席劍履男子張伯除堂下草土中得玉璧七枚伯懷其一以六枚白意意令主簿安置几前孔子寢堂牀首有懸甕意召孔訢問何等甕也對曰夫子甕也背有丹書人勿敢發也意曰夫子聖人所以遺甕欲以懸示後賢耳發之中得素書文曰後世修吾書董仲舒護吾車拭吾履發吾笥㑹稽鍾離意璧有七張伯藏其一意即召問伯果服焉魏黃初二年文帝令郡國修起孔子舊廟置百夫吏卒廟有夫子像列二弟子執卷立侍穆穆有詢仰之容漢魏以來廟列七碑二碑無字栝柏猶茂廟之西北二里有顔母廟廟像猶嚴有修栝五株孔廟東南五百步有雙石闕日知録云水經注孔廟東南有雙石闕故名闕里按春秋定公二年夏五月壬辰雉門及兩觀災冬十月新作雉門及兩觀注雉門公宮之南門兩觀闕也禮記昔者仲尼與于蜡賓事畢出㳺于觀之上史記魯世家煬公築茅闕門蓋闕門之下其里即名闕里而夫子之宅在焉亦謂之闕黨魯論有闕黨童子荀子仲尼居於闕黨是也後人有以居為氏者漢書儒林傳有鄒人闕門慶忌注云姓闕門名慶忌即靈光之南闕北百餘步即靈光殿基東西二十四丈南北十二丈髙丈餘東西廊廡別舍中門方七百餘步闕之東北有浴池方四十許步池中有鈞臺方十步池臺悉石也遺基尚整故王延夀賦曰周行數里仰不見日者也是漢景帝程姬子魯恭王之所造也殿之東南即泮宮也在髙門直北道西宮中有臺髙八十尺臺南水東西一百步南北六十步臺西水南北四百步東西六十步臺池咸結石為之詩所謂思樂泮水也沂水又西逕圓丘北丘髙四丈餘沂水又西流昔韓雉射龍於斯水之上尸子曰韓雉見申羊於魯有龍飲於沂韓雉曰吾聞也出見虎搏之見龍射之今弗射是不得行吾聞也遂射之沂水又西右注泗水者也
6 	又西過瑕丘縣東今滋陽縣西有瑕丘故城元和志瑕丘縣泗水東自曲阜縣界流入與洙水合屈從縣東南流漷水從東來注之
7 	瑕丘魯邑春秋之負瑕矣襄公七年按傳當是哀公七年季康子伐邾囚諸負瑕是也應劭曰瑕丘在縣西南昔衛大夫公叔文子升於瑕丘蘧伯玉從文子曰樂哉斯丘死則我慾葬焉伯玉曰吾子樂之則瑗請前刺其欲害民良田也瑕丘之名蓋因斯以表稱矣曾子弔諸負夏鄭元皇甫謐並言衛地魯衛雖殊土則一也漷水出東海合鄉縣漢和帝永寧九年封馬光子復為侯國其水西南流入邾春秋襄公二年按傳當是哀公二年季孫斯伐邾取漷東田及沂西田是也漷水又逕魯國鄒山東南而西南流春秋左傳所謂嶧山也邾文公之所遷今城鄒山之陽依巖岨以墉固故邾婁之國曹姓也叔梁紇之邑也孔子生於此後乃縣之因鄒山之名以氏縣也王莽之鄒亭矣京相璠曰地理志嶧山在鄒縣北繹邑之所依以為名也山東西二十里髙秀獨出積石相臨殆無土壤石間多孔穴洞達相通往往有如數間屋處其俗謂之嶧孔遭亂輒將居人入嶧外冦雖衆無所施害永嘉中太尉郗鑑將鄉曲逃此山胡賊攻守不能得今山南有大嶧名曰郗公嶧山北有絶巖秦始皇觀禮於魯登於嶧山之上命丞相李斯以大篆勒銘山嶺名曰晝門朱曰山東通志作書門詩所謂保有鳬繹者也漷水又西南逕蕃縣故城南今為兗州府滕縣又西逕薛縣故城北在今滕縣 四十里地理志曰夏車正奚仲之國也竹書紀年梁惠成王三十一年邳遷于薛改名徐州城南山上有奚仲冢晉太康地記曰奚仲冢在城南二十五里山上百姓謂之神靈也齊封田文於此號孟嘗君有惠喻當作譽即馮瑗焚劵事也今郭側猶有文冢在今滕縣南五十里結石為郭作制嚴固瑩麗可尋行人往還莫不逕觀以為異見矣漷水又西逕仲虺城北晉太康地記曰奚仲遷於邳仲虺居之以為湯左相其侯當周爵稱侯後見侵削霸者所絀為伯任姓也應劭曰邳存薛宋本作邳在薛徐廣史記音義曰楚元王子郢以呂后三年封上邳侯也按史表楚元王子郢客于呂后二年封上邳侯今漏客字二年訛作三年有下故此為上矣晉書地道記曰仲虺城在薛城西三十里漷水又西逕至湖陸縣入于泗故京相璠曰薛縣漷水首受蕃縣西注山陽湖陸是也經言瑕丘東誤耳
8 	又南過平陽縣西
9 	縣即山陽郡之南平陽縣也竹書紀年曰梁惠成王二十九年齊田盼及宋人伐我東鄙圍平陽者也王莽改之曰黽平矣泗水又南逕故城西平陽故城在今鄒縣西世謂之漆鄉應劭十三州記乃王義仲所著注中屢見此云應劭誤十三州記曰漆鄉邾邑也杜預曰平陽東北有漆鄉漷今見有故城西南方二里所未詳也
10 	又南過髙平縣西洸水從北西來流注之泗水南逕髙平山山東西十里南北五里髙四里與衆山相連其山最髙頂上方平故謂之髙平山縣亦取名焉泗水又南逕髙平縣故城西髙平故城在今鄒縣南漢宣帝地節三年封丞相魏相為侯國髙帝七年封將軍陳錯為橐侯地理志曰縣故山陽之橐也史漢表俱作槀侯史表索隠曰漢志屬山陽漢表師古曰槀音公老反但漢志山陽郡有橐縣而無槀縣橐縣下臣瓚曰音拓彼此互異可見傳冩之誤自古而然雖以顔師古尚不及檢地志臣瓚之音漫承二表傳冩之訛而音之曰公老反則讀書者其可不細乎王莽改曰髙平應劭曰章帝改按本志曰王莽更名章帝因之矣所謂洸水者洙水也蓋洸洙相入受通稱也
11 	又南過方輿縣東漢書晉灼曰音房豫漢哀帝建平四年縣女子田無嗇生子先未生二月兒啼腹中及生不舉葬之陌上三日人過聞啼聲母掘養之
12 	荷水從西來注之何氏云菏荷古通荷水即沛當作泲水之所苞注以成湖澤也而東與泗水合於湖陵縣西六十里穀庭城下俗謂之黃水口黄水西北通巨野澤蓋以黃水沿注于荷故因以名焉按菏水入泗經言在方輿縣東注云在湖陵縣西必二縣以是水為界非有兩處也今魚臺縣北有方輿故城縣東南有湖陵故城與沛縣接界湖陵秦置後漢章帝改曰湖陸
13 	又屈東南過湖陸縣南洧涓水宋本作涓涓水從東北來流注之
14 	地理志曰故湖陵縣也菏水在南王莽更曰湖陸應劭曰尚書一名湖陵漢志應劭曰尚書一名湖無陵字章帝封東平王蒼子為湖陵侯更名湖陵也後漢書郡國志云山陽郡湖陸故湖陵章帝更名則此之湖陵當作湖陸泗水又東逕郗鑒所築城北又東逕湖陸城東南昔桓溫北入也范懽擒慕容忠於此城東有度尚碑泗水又左㑹南梁水地理志曰水出蕃縣今縣之東北平澤出泉若輪焉發源成川西南流分為二水北水枝西出逕蕃縣北西逕滕城北春秋左傳隠公十一年滕侯薛侯來朝爭長薛侯曰我先封滕侯曰我周之卜正也薛庶姓也我不可以後之公使羽父請薛侯曰君辱在寡人周諺有之曰山有木工則度之賓有禮主則擇之周之宗盟異姓為侯寡人若朝于薛不敢與諸任齒君若辱貺寡人則願以滕君為請薛侯許之乃長滕侯者也漢髙帝封夏侯嬰為侯國號曰滕公鄧晨曰今沛郡公丘也其水又溉公丘焉縣故城在滕西北按地理志即滕也周懿王子錯叔繡文公所封也漢書地理志沛郡公丘縣注云故滕國周懿王子錯叔繡所封三十一世為齊所滅師古曰左氏傳云郜雍曹滕文之昭也系本亦云錯叔繡文王子而此志云懿王子未詳其義耳齊滅之秦以為縣漢武帝元朔三年封魯恭王子劉順為侯國世以此水溉我良田遂及百秭故有兩溝之名焉南梁水自枝渠西南逕魯國蕃縣故城東俗以南隣於漷亦謂之西漷水南梁水又屈逕城南應劭曰縣古小邾邑也地理志曰其水西流注于沛以下沛字何氏俱改泲沛在湖陸西而左注西疑作泗泗沛合流故地記或言沛入泗泗亦言入沛互受通稱故有入沛之文闞駰十三州志曰西至湖陸入泗是也經無南梁之名而有洧原本作涓下同涓之稱疑即是水也戴延之西征記亦言湖陸縣之東南有洧涓水亦無記於南梁謂是呉王所道之瀆也余按湖陸西南止自宋本作有是水延之蓋以國語云呉王夫差起師將北㑹黃池掘溝於商魯之間北屬之沂西屬于沛以是言故是水為呉王所掘非也余以水路求之止自泗川耳蓋北達沂西北逕於商魯而接於沛呉所浚廣耳非謂起自東北受沂西南注沛也假之有通非呉所趣年載誠𦕈人情厠近以今忖古知延之之不通情理矣泗水又南漷水注之又逕薛之上邳城西漢志魯國薛縣而南注者也
15 	又南過沛縣東今屬江南徐州府東元和志沛縣泗水自西北流入 去縣五十步昔許由隠於沛澤即是縣也縣蓋取澤為名宋滅屬楚在泗水之濱於秦為泗水郡治黃水注之黃水出小黃縣黃鄉黃溝國語曰呉子㑹諸侯於黃池者也黄水東流逕外黃縣故城南在今開封府杞縣東北漢志師古曰左氏傳曰惠公伐宋師于黃杜氏以為外黄縣東有黃城即此地也 又魏郡內黃縣注應劭曰春秋呉子晉侯㑹于黃池今黃澤在縣西臣瓚曰國語曰呉子㑹諸侯于黃池掘溝于齊魯之間今陳留外黃有黄溝是也史記曰伐宋取黄池然則不得在魏郡明矣師古曰瓚說是也應說失之張晏曰魏郡有內黃縣故加外也薛瓚曰縣有黄溝故縣氏焉圈稱陳留風俗傳曰縣南有渠水於春秋為宋之曲棘里故宋之別都矣春秋昭公二十五年宋元公卒于曲棘是也杜預曰陳留外黃縣城中有曲棘里宋地宋華元居于稷里宣公十五年楚鄭圍宋晉解揚囚楚致命于此左傳宣公十五年公孫歸父㑹楚子于宋宋人使樂嬰齊告急于晉晉使解揚如宋使無降楚曰晉師悉起將至矣鄭人囚而獻之楚楚子厚賂之使反其言不許三而許之登之樓車使呼宋人而吿之遂致其君命宋人懼使華元乗闉夜入楚師登子反之床曰寡君使元以病告弊邑易子而食析骨以㸑城下之盟所不能也子反退一舍宋楚乃平今城東闉上猶有華元祠祀之不輟城北有華元冢黄溝自城南東逕葵丘下春秋僖公九年齊桓公㑹諸侯于葵丘宰孔曰按傳當作宰孔先歸遇晉侯曰可無㑹也齊侯不務徳云云齊侯不務徳而勤逺畧北伐山戎南伐楚西為此㑹東畧之不知西則否矣其在亂乎君務靖亂無勤於行晉侯乃還即此地也黄溝又東注大澤蒹葭莞葺生焉即世所謂大薺陂也陂水東北流逕定陶縣南
16 	又東逕山陽郡今兗州府
17 	成武縣之楚丘亭北今屬兗州府黄溝又東逕郜城何氏云當作成北成武縣故城南王莽更之曰成安也黃溝又東北逕郜城北春秋桓公二年經書取郜大鼎于宋戊申納于大廟左傳曰宋督攻孔父而取其妻殺殤公而立公子憑以郜大鼎賂公臧哀伯諫為非禮十三州志曰今成武縣東南有郜城俗謂之北郜者也黃溝又逕東平樂縣故城南又東右合泡水即豐水之上源也水上承大薺陂東逕貫城北又東逕己氏縣故城北王莽之已善也縣有伊尹冢崔駰曰殷帝沃丁之時時衍伊尹卒葬于薄皇覽曰伊尹冢在濟陰己氏平利鄉漢志己氏屬梁國郡國志屬濟陰平利鄉郡國志作平鄉皇甫謐曰伊尹年百餘歳而卒大霧三日沃丁葬以天子之禮親自臨喪以報大徳焉又東逕孟諸澤杜預曰澤在梁國睢陽縣東北逕郜城縣故城南地理志曰山陽縣也王莽更名之曰告城矣故世有南郜北郜之論也又東逕單父故城南今屬兗州府昔密子賤之治也孔子使巫馬期觀政入其境見夜漁者問曰子得魚輒放何也曰小者吾大夫欲長育之故也子聞之曰誠彼形此子賤得之善矣惜哉不齊所治者小也王莽更名斯縣為利善矣何氏云善當作父世祖建武十三年封劉茂為侯國又東逕平樂縣右合泡水漢志作包水下同水上承濰水於下邑縣今為夏邑縣屬歸徳府界東北注一水上承濰水於杼秋縣界故城在徐州府蕭縣西七十里北流世又謂之瓠盧溝水積為渚渚水東北流二渠雙引左合灃水俗謂之二泡也自下灃泡並得通稱矣故地理志曰平樂侯國也泡水所出又逕豐西澤謂之豐水漢書稱髙祖送徒麗山徒多亡到豐西澤有大蛇當徑拔劍斬之此即漢髙祖斬蛇處也又東逕大堰水分為二又東逕豐縣故城南今屬徐州府王莽之吾豐也水側城東北流右合枝水上承豐西大堰𣲖流東北逕豐城北東注灃水灃水又東合黃水時人謂之狂水蓋狂黃聲相近俗傳失實也自下黃水又兼通稱矣水上舊有梁謂之泡橋王智深宋史云宋太尉劉義恭於彭城遣軍王朱云舊本作軍王呉本改作軍正並誤當作軍主六朝時每謂將帥為軍主如梁書韋燦令軍主鄭逸逆擊侯景是其例也稽元敬北至城覘候魏軍魏軍於清西望見元敬士衆魏南康侯杜道儁引趣泡橋沛縣民逆燒泡橋又於林中打鼓儁謂宋軍大至爭渡泡水水深酷寒凍溺死者殆半清水即泗水之別名也沈約宋書稱魏軍欲渡清西非也泡水又東逕沛縣故城南秦末兵起蕭何曹㕘迎漢祖於此城髙帝十一年封合陽侯劉仲子為侯國城內有漢髙祖廟廟前有三碑後漢立廟基以青石為之階陛尚存劉備之為徐州也治此袁術遣紀靈攻備備求救呂布布救之屯小沛招靈請備共飲布謂靈曰𤣥徳布弟也布性不喜合鬭但喜解鬭乃植㦸於門布彎弓曰觀布射㦸小支中者當各解兵不中可留決鬭一發中之遂解此即布射㦸攴處也述征記曰城極大四周塹通豐水豐水於城南東注泗即泡水也地理志曰泡水自平樂縣東北至沛漢志作泲入泗者也泗水南逕小沛縣東縣治故城南垞上東岸有泗水亭漢祖為泗水亭長即此亭也元和志泗水亭在沛縣東南一里按寰宇記沛縣東南㣲山下有故沛城尚存後漢書吕布傳注云小沛即沛縣也故亭今有髙廟廟前有碑延熹十年立廟闕崩褫畧無全者水中有故石梁處遺石尚存髙祖之破黥布也過之置酒沛宮酒酣歌舞慷慨傷懷曰逰子思故鄉也泗水又東南逕流廣戚縣故城南在今沛縣東北漢武帝元朔元年封劉澤為侯國史表元朔元年封魯恭王子擇為廣戚侯漢表作劉將今云澤誤王莽更之曰力聚也泗水又逕留縣而南逕垞城東元和志故留城在沛縣東南五十五里故垞城在彭城縣北二十六里兗州人謂實中城曰垞也今徐州北有垞城 垞音茶城西南有崇侯虎廟道淪遺愛不知何因而逺有此圖泗水又南逕宋大夫桓魋冢西山抗泗水上而盡石鑿而為冢今人謂之石郭者也郭有二重石作工巧夫子以為不如死之速朽也
18 	又東南過彭城縣東北
19 	泗水西有華龍寺是沙門釋法顯逺出西域浮海東還持龍華圖首創此制法流中夏自法顯始也其所持天基二石仍在南陸上下疑有訛字東基堪中其石尚光潔可愛泗水又南淮水入焉而南逕彭城縣故城東故城在今徐州東南周顯王四十二年九鼎淪沒泗淵秦始皇時而鼎見於斯水始皇自以徳合三代大喜使數千人投疑作沒水求之不得所謂鼎伏也亦云系而行之未出龍齒齧斷其系故語曰稱樂大早絶鼎系當是孟浪之傳耳泗水又逕龔勝墓南墓碣尚存又經亞父冢東皇覽曰亞父冢在廬江縣郭東今在徐州城南居巢亭中有亞父井吏民親事皆祭亞父於居巢亭上後更造祠於郭東至今祀之按漢書項羽傳歴陽人范增未至彭城而發疽死不言之居巢今彭城南有項羽掠馬臺臺之西南山麓上即其冢也增不慕范蠡之舉而自絶於斯可謂褊矣推考書墓事近於此也又東南過呂縣南
20 	呂宋邑也春秋襄公元年晉師伐鄭及陳楚子辛救鄭侵宋呂留是也縣對泗水漢景帝三年有白頸烏與黑烏羣鬭於縣白頸烏不勝墮泗水中死者數千京房易傳曰逆親親厥妖白黑烏鬭時有呉楚之反泗水之上有石梁焉故曰呂梁也昔宋景公以弓工之弓彎弧東射矢集彭城之東飲羽於石梁即斯梁也懸濤漰渀實為泗嶮孔子所謂魚鼈不能逰又云懸水三十仞流沬九十里今則不能也元和志呂梁在彭城縣東南五十七里按今徐州北有呂梁故城州志呂梁山在州東南五十里山下即呂梁洪也有上下二洪相去凡七里巨石齒列波濤洶湧明嘉靖二十三年管河主陳洪範鑿呂梁洪平之自是運道益便蓋惟嶽之喻未便極天明矣晉太康地記曰水出磬石書所謂泗濱浮磬者也泗水又東南流丁溪水注之溪水上承泗水於呂縣東南流北帶廣隰山髙而注于泗川泗水冬春淺澀常排沙通道是以行者多從此溪即陸陸下疑有璣字賦所云乗丁水之捷岸排泗川之積汝者也晉太元九年左將軍謝𤣥於呂梁遣督護聞人奭用功九萬擁水立七拖以利運漕者朱云拖當作埭晉書謝𤣥傳用督護聞人奭謀堰呂梁水樹柵立七埭為𣲖擁二岸之流以利運漕
21 	又東南過下邳縣西今為淮安府邳州
22 	泗水歴縣逕葛嶧山東元和志嶧陽山在下邳縣西六里泗水西自彭城縣界流入即奚仲所遷邳嶧者也泗水又東南逕下邳縣故城西不邳故城在今邳州東三十里東南流沂水流納注焉故東海屬縣也應劭曰奚仲自薛徙居之故曰下邳也漢徙齊王韓信為楚王都之後乃縣焉王莽之澗漢志作閏嶮矣東陽郡治文潁曰秦嘉下疑有脫字東陽郡今下邳是也晉灼曰東陽縣本屬臨淮郡明帝分屬下邳後分屬廣陵故張晏曰東陽郡今廣陵郡也漢明帝置下邳郡矣城有三重其大城中有司馬石苞鎮東將軍胡質司徒王渾監軍石崇四碑南門謂之白門魏武擒陳宮於此處矣中城呂布所守也小城晉中興北中郎將荀羨郄曇所治也昔太山呉伯武少孤與弟文章相失二十餘年遇於縣市文章欲歐伯武心神悲痛因相尋問乃兄弟也風俗通云泰山呉文章少與伯武相失二十年後㑹下邳市爭鬥伯武歐之文章不忍報更相借問乃親兄也文章後官陳留太守縣為沂泗之㑹也又有武原水注之水出彭城武原縣西北㑹注陂南逕其城西王莽之樂亭也縣東有徐廟山山因徐徙以即名之也山上有石室徐廟也武原水又南合武水謂之泇水南逕剛亭城又南至下邳入泗謂之武原水口也又有桐水出西北東海容丘縣東南至下邳入泗泗水東南逕下相縣故城東王莽之從徳也城之西北有漢大尉陳球墓墓前有三碑是弟子管寧華歆等所造初平四年曹操攻徐州破之拔取慮睢夏丘等縣以其父避難被害於此屠其男女十萬泗水為之不流自是數縣人無行跡亦為暴矣泗水又東南得睢水口泗水又逕宿預城之西今宿遷縣東南有宿預故城又逕其城南故下邳之宿留縣也王莽更名之曰康義矣晉元皇之為安東也督運軍儲而為邸閣也魏太和中南徐州治後省為戍梁將張惠紹北入水軍所次憑固斯城更增修郭壍其四面引水環之今城在泗水之中也
23 	又東南入于淮
24 	泗水又東逕陵柵南西征記曰舊陵縣之治也漢志泗水國有淩縣其故城在今宿遷東南泗水又東南逕淮陽城今桃源縣西北有淮陽故城城北臨泗水昔菑丘訢飲馬斬蛟眇目於此處也韓詩外傳東海有勇士菑丘訢過神泉飲馬馬為蛟所取訢拔劍入水三日三夜殺二蛟而出雷神隨而撃之眇其左目呉越春秋作椒丘云訢為齊王使呉過淮津飲馬于淮水神取其馬訢大怒袒裼持劍入水求神大戰連日乃出眇其一目泗水又東南逕魏陽城北城枕泗川陸機行思賦曰行魏陽之枉渚故無魏陽疑即泗陽縣故城也今在桃源縣東王莽之所謂淮平亭矣盖魏文帝幸廣陵所由或因變之未詳也泗水又東逕角城北角城縣晉義熙中置故城在今清河縣西南而東南流注于淮考諸地說或言泗水於睢陵入淮亦云於下相入淮皆非實録也禹貢錐指曰泗水故道自徐城以南悉為黃河所占而淮不得擅㑹泗之名矣沂水出泰山蓋縣艾山盖縣故城在青州府沂水縣西北七十里齊蓋邑漢置縣屬泰山郡隋嘗于此置東安縣
25 	鄭康成云出沂山亦或云臨樂山水有三源南源所導世謂之柞泉北水所發俗謂之魚窮泉俱東南流合成一川禹貢錐指曰齊乗曰鄭康成云沂水出沂山按今䝉陰縣東北地名南河川小阜之下有曰狗泉此沂源也東南逕馬頭固山有泉東流與之合北望沂山五十里殊無別源疑沂山水源古流今竭耳明萬歴中傅履重著水利論曰沂源出蒙陰魯艾諸山皆涓滴細流自石罅中出經數十里近縣稍大而河形散漫不可灌溉渭按東鎮沂山在今青州府沂水縣北一百十里接臨朐縣界寰宇記云即東泰山也無沂源又雕崖山在縣西北一百七十里南接蒙陰縣界去縣治一百三十里沂水于此發源是謂狗泉蓋即康成所謂沂山也黃子鴻云周禮青州鎮曰沂山鄭康成謂沂水所出今沂水實出雕崖山北去東泰山尚五十餘里則古沂山當即指此隋唐時始移沂山之名于東泰山而祀之以為東鎮其實二山不可混也子鴻此言甚覈臨樂艾山雕陰疑即沂山支阜之異名山跨䝉沂二縣之境故縣志各載為沂源耳齊乘之所謂狗泉者即北濟之魚窮泉其出馬頭固山者即南源之柞泉也右㑹洛預水水出洛預山東北流注之沂水東南左合桑預水水北出桑預山東流一作注于沂水沂水又東南螳螂水入焉出魯山東南流右注沂水沂水又東逕蓋縣故城南東㑹連綿之水水發連綿山南流逕盖城東而南入沂沂水又東逕浮來之山今在莒州西三十里一名公來又名浮丘春秋經書公及莒人盟于浮來者也即公來山也在邳鄉西故號曰邳來之間也浮來之水注之其水左控三川右㑹甘泉而注于沂沂水又南逕爆山西山有二峯相去一里雙巒齊秀員峙若一沂水又東南逕東苑當作東莞下同漢志東莞縣屬琅邪郡今為沂水縣治縣故城西與沂水合孟康曰縣故鄴邑今鄴亭是也按漢志孟康曰縣故鄆邑今鄆亭是也此云鄴誤今沂水縣北有故鄆城漢武帝元朔二年封城陽共王弟史記作子吉為東苑侯按史漢表俱作東莞侯魏文帝黃初中立為東莞郡按晉書地志云太康元年分琅邪置東莞郡統縣八一曰東莞故魯鄆邑也此云黄初中立未詳東燕録謂之團城劉武帝北伐廣固登之以望王難朱云王難字誤當作五龍廣固有五龍口塞其口則城必陷詳具二十六卷魏南青州治左氏傳曰莒魯爭鄆為日多矣宋本作久矣今城北鄆亭是也京相璠曰琅邪姑幕縣姑幕故城在莒州境內漢縣屬琅邪郡北齊省入東莞南四十里員亭故魯鄆邑世變其字非也郡國志東莞有鄆亭今在團城東北四十里猶謂之故東莞城小沂水出黃孤山西南流逕其城北西南注于沂沂水又南與閭山水合水出閭山東南流右佩二水總歸於沂沂水南逕東安縣故城東在今沂水縣南五十里而南合時密水水出時密山莒地莒人歸共仲于魯及密而死是也密水東流逕東安城南漢封魯孝王子強為東安侯漢志東安縣屬東海郡王子侯表甘露四年封魯共王子彊為東安侯密水又東南流入沂沂水又南桑泉水北出五女山東南流巨圍水注之水出巨圍之山東南注于桑泉水桑泉水又東南堂阜水入焉其水導源堂阜春秋莊公九年管仲請囚鮑叔受之及堂阜而稅之杜預曰東莞蒙陰縣西北有夷吾亭者是也堂阜水又東南注桑泉水桑泉水又東南逕䝉陰縣故城北王莽之䝉恩也又東南與㟬崮水合水有二源雙㑹東導一川俗謂之汶水也東逕䝉陰縣注桑泉水又南東盧川水注之水出鹿嶺山東南流左則二川臻湊右則諸葛泉源斯疑訛奔亂流逕城陽之盧縣故盖縣之盧上里也漢武元朔二年封城陽共王弟劉稀為侯國按漢志城陽國有慮縣而無盧縣王子侯表劉稀封雷侯屬東海郡東海昌慮下云侯國此即稀所封之邑也師古曰音廬若盧則屬之泰山郡詳上文蒙陰下文蓋縣句二縣俱屬泰山郡則此之盧縣當是泰山郡之盧縣無疑然又非劉稀所封之邑且慮雷古字通用若東海昌慮城陽之慮縣與雷不通實所不解至道元以城陽之慮縣為劉稀之封邑尢為無據王莽更名之曰著善矣又東南注于桑泉水桑泉水又東南右合䝉陰二水水出䝉陰山東北流昔瑯邪承宮避亂此山立性好仁不與物競人有認其黍者舍之而去東觀漢記承宮將妻子入華蓋䝉陰山谷耕種禾黍人有認其黍者亦不與競捨之而去其水東北流入于沂沂水又南逕陽都縣故城東在今沂水縣西南縣故陽國也齊同盟齊利其地而遷之者也漢髙帝六年封將軍丁復為侯國沂水又南與蒙山水合水出䝉山之陰東流逕陽都縣南東注沂沂水又左合溫水水上承溫泉陂而西南入于沂水者也南過瑯邪臨沂縣東又南過開陽縣東
26 	沂水南逕中丘城西春秋隠公七年夏城中丘左傳曰書不時也沂水又南逕臨沂縣故城東城在今沂州北郡國志曰瑯邪有臨沂縣故屬東海郡有治水徳清胡渭曰舊本作洛水當從漢志改作治水下同按漢志泰山郡南武陽冠石山治水所出南至下邳入泗注之外出太山南武陽縣之冠石山地理志曰冠石山治水所出應劭地理風俗志曰武水出焉蓋水異名也東流逕䝉山下有蒙祠治水又東南逕顓㬰城北郡國志曰縣有顓㬰城在費縣西北九十里季氏將伐之孔子曰昔者先王以為東䝉主社稷之臣也何以伐為冉有曰今夫顓㬰固而便近於費者也治水又東南流逕費縣故城南今屬兗州府故城在縣西北二十里地理志東海之屬縣也為魯季孫之邑子路將隳之公山弗擾率師襲魯弗克後季氏為陽虎所執弗擾以費畔即是邑也漢髙帝六年封陳賀為侯國王莽更名之曰順從也許慎說文云沂水出東海費縣東西入泗東西字疑有訛誤字典引此作西南入泗從水斤聲吕忱字林亦言是矣斯水東南所注者沂水在西不得言東南趣也皆為謬矣故世俗謂水為小沂水宋慶歴間沂州修城碑云大小二沂環流外轉而小沂尢湍于西北平日波如簞紋清淺可愛及山雨水至如百萬陣馬摩壘而來謂此水也治水又東南逕祊城南春秋𨼆公八年鄭伯請釋太山之祀而祀周公使宛歸泰山之祊而易許田杜預釋地曰祊鄭祀泰山之邑也在瑯邪費縣東南治水又東南流注于沂沂水又南逕開陽縣故城東在今沂州北縣故鄅國也春秋左傳昭公十八年邾人襲鄅盡俘以歸鄅子曰余無歸矣從孥于邾是也後更名開陽矣春秋哀公三年經書季孫斯叔州仇帥師城啟陽者是矣縣故瑯邪郡治也
27 	又東過襄賁縣東今沂州東南有襄賁故城賁音肥屈從縣南西流又屈南過郯縣西
28 	魯連子稱陸子謂齊湣王曰魯費之衆臣甲舍于襄賁者也王莽更名章信也郯故國也少昊之後春秋昭公十七年郯子朝魯公與之宴昭子叔孫婼問曰少昊鳥名官何也郯子曰吾祖也我知之黃帝炎帝以雲火紀官太皥以龍紀少皥瑞鳳鳥統歴鳥官之司議政斯在孔子從而學焉既而告人曰天子失官學在四夷者也此與左傳稍異竹書紀年晉烈公四年越子末句滅郯以郯子鴣歸竹書紀年作烈公六年於越子朱句滅郯以郯子鵠歸縣故舊魯也東海郡治秦始皇以為郯郡漢髙帝二年更從今名即王莽之沂平者也
29 	又南過良城縣西今邳州北有良城縣故城又南過下邳縣西今邳州東三十里有下邳故城南入于泗
30 	春秋左傳曰昭公十三年秋晉侯㑹呉子于良呉子辭水道不可以行晉乃還是也地理志曰良城王莽更名承翰矣沂水於下邳縣北西流分為二水一水於城北西南入泗一水逕城東屈從縣南亦注泗謂之小沂水水上有橋徐泗間以為圯昔張子房遇黄石公於圯上即此處也邳州志曰沂河舊在州西一里今其道為黃流淤塞水自郯城入運河建安二年曹操圍呂布於此引沂泗灌城而擒之禹貢錐指曰以今輿地言之沂水出沂水縣歴沂州郯城至邳州合泗水又東南至清河縣入淮
31 	洙水出泰山蓋縣臨樂山地理志曰臨樂山洙水所出西北至蓋入泗水或作池字蓋字誤也洙水自山西北逕蓋縣漢景帝中元五年封后兄信為侯國又西逕太山東平陽縣春秋宣公八年冬城平陽杜預曰今太山平陽縣是也河東有平陽故此加東矣晉武帝元康九年改為新泰縣也
32 	西南至卞縣入于泗
33 	洙水西南流盜泉水注之泉出卞城東北卞山之陰尸子曰孔子至於暮矣按尸子作孔子至于勝母暮矣而不宿勝母縣名此漏勝母二字不宿下漏至字而不宿于盜泉渇矣而不飲惡其名也故論撰考讖曰水名盜泉仲尼不潄即斯泉矣西北流注于洙水洙水又西南流于卞城西泗水亂流西南至魯縣東北又分為二水水側有故城兩水之分㑹也洙水西北流逕孔里此是謂洙泗之間矣春秋之浚洙非謂始導矣盖深廣之耳洙水又西南枝津出焉又南逕瑕丘城東而南入石門門右結石為水門跨於水上也西南流世謂之杜武溝洙水又西南逕南平陽縣之顯閭亭西邾邑也春秋襄公二十一年經書邾庶其以漆閭丘來奔者杜預曰平陽北有顯閭亭十三州記曰山陽南平陽縣又有閭丘鄉從征記曰杜謂顯閭丘也今按漆鄉在縣東北十里見有閭丘鄉顯閭非也然則顯閭自是別亭未知孰是又南洸水注之呂忱曰洸水出東平上承汶水於崗縣西闡亭東爾雅曰汶別為闡其曰洛之波矣洸水西南流逕盛鄉城西京相璠曰崗縣西南有盛鄉城者也又南逕太山寧陽縣今屬兗州府故城西漢武帝元朔三年封魯恭王子劉恬按史表當作劉恢為侯國王莽改之曰寧順也又南洙水枝津注之水首受洙西南流逕瑕丘城北又西逕寧陽城南又西南入于洸水洸水又西南逕太山郡乗丘縣故城東趙肅侯二十年韓將舉與齊魏戰于桑丘即此縣也史記趙世家肅侯二十三年韓舉與齊魏戰死于桑丘注曰地理志云泰山有桑丘縣正義曰括地志云桑丘城在易州遂城縣界或云在泰山非也此時齊伐燕桑丘三晉皆來救之不得在泰山有桑丘縣此說甚誤云云炳巽按泰山郡有乗丘縣恐是史誤乗作桑耳漢武帝元朔五年封中山靖王子劉將夜侯國也洸水又東南流注于洙水又上當有洙水字又南至髙平南入于泗水西有茅鄉城東去髙平三十里京相璠曰今髙平縣西三十里有故茅鄉城者也
34 	水經注集釋訂訛卷二十五
29.卷二十六
1 	欽定四庫全書
2 	水經注集釋訂訛卷二十六歸安沈炳巽撰
3 	沭水　　巨洋水　淄水汶水　　濰水　　膠水沭水出琅耶東莞縣西北山漢志作術水琅邪郡東莞縣術水南至下邳入泗過郡三行七百一十里青州寖師古曰術水即沭水也明一統志沭水源出沂山流經沂水縣東北達莒州界入沂州
4 	大棄山當作大弁山明一統志大弁山在沂水縣西北一百九十里與小太山連麓而異名也引控衆流積以成川東南流逕邳鄉南南去縣八十許里城有三靣而不周於南故俗謂之半城沭水又東南流左右疑作合峴水水出大峴山在臨朐縣東南一百五里劉宋武帝伐南燕渡大峴即此東南流逕邳鄉東東南流注原本譌汪于沭水也
5 	東南過其縣東
6 	沭水左與箕山之水合水出東疑衍諸縣今為諸城縣屬青州西箕山劉澄之以為許由之所隱也更為巨謬矣其水西南流注于沭水也
7 	又東南過莒縣東今為莒州屬青州府地理志曰莒子之國盈姓也少昊後列女傳曰齊人杞梁殖襲莒戰死其妻將赴之道逢齊莊公公將弔之杞梁妻曰如殖有罪君何辱命焉如殖無罪有先人之弊廬在下妾不敢與郊弔公旋車弔諸室妻乃哭於城下七日而城崩列女傳云齊莊公襲莒杞梁殖戰而死莊公歸遇其妻使弔于路杞梁妻曰有先人之敝廬在莊公乃還車詣其室成禮然後去故琴操云殖死妻援琴作歌曰樂莫樂兮新相知悲莫悲兮生別離哀感皇天城為之墜即是城也其城三重並悉崇峻唯南開一門內城方十二里郭周四十許里尸子曰莒君好鬼巫而國亡無知之難小白奔焉樂毅攻齊守嶮全國秦始皇縣之漢興以為城陽國封朱虛侯章治莒王莽之莒陵也光武合城陽國為琅耶國以封皇子京雅好宮室窮極伎巧壁帶飭以金銀明帝時京不安莒移治閭陽矣後漢書作章帝時又云移治開陽沭水又南表公水朱本云當作袁公水東出清山尋坤維而注沭沭水又南潯水注之水出於巨公之山西南流舊堨以漑渚田東西二十里南北十五里潯水又西南流入沭沭水原本漏又南與葛陂水會水發三注何氏云注疑作柱山西南流逕辟城南世謂之辟陽城史記建元以來王子侯者年表曰漢武帝元符二年漢無元符當作元朔漢表元朔二年封城陽共王子壯為壁侯謚曰節封城陽共王子節侯劉壯為侯國也其水於邑積以為陂謂之辟陽湖西南流注于沭水也
8 	又南過陽都縣東入于沂沂水縣西南有陽都故城齊乘曰水出沂山東麓傅履重水利論曰沇水汎濫奔潰淤沙彌望竭力修築隨復淤塞
9 	沭水自陽都縣又南會武陽溝水水東出倉山山上有故城世謂之監官城非也即古有利城矣漢武帝元朔四年封城陽共王子劉釘為侯國也其城因山為基水𨗳山下西北流謂之武陽溝又西至即丘縣注于沭沭水又南逕東海郡即丘縣故春秋之祝丘也桓公五年經書齊侯鄭伯如紀城祝丘左傳曰齊鄭朝紀欲襲之漢立為縣王莽更之就信也郡國志曰自東海分屬琅邪闞駰曰即祝魯之音葢字承讀變矣沭水又南逕東海厚丘縣今為淮南府沐陽縣故城在縣北六十里王莽更之祝其亭也分為二瀆齊乘曰沭水自厚邱縣分為二今名南漣北漣也西南出今無水世謂之枯沭一瀆南逕建陵縣故城東故城在沭陽縣西北一百五里建陵山下漢景帝八年封石綰為侯國按漢表景帝六年封衞綰為建陵侯此云八年及石綰皆誤王莽更之曰付亭也沐水又南逕陵山西魏正元中齊王之鎮徐州也立大堰遏水西流兩瀆之會置城防之曰曲沭戍流三十里西注沭水舊瀆謂之新渠自厚邱西南出左會新渠南入淮陽宿預縣今宿遷縣注泗水地理志所謂至下邳注泗者也下邳故城在今邳州東三十里有直河入泗即古沭水也經言於陽都入沂非矣沭水左瀆自大堰水斷故瀆東南出桑堰水注之水出襄賁縣泉流東注沭瀆又南左合橫溝水水發瀆右東入沭之故瀆又南暨于堰其水西南流逕司吾山東又逕司吾縣故城西今宿遷北有司吾故城春秋左傳楚執鍾吾子漢志應劭曰吳執鍾吾子以為司吾縣王莽更之息吾也又西南至宿預注泗水也沭水故瀆自下堰東南逕司吾城東又東南厯柤口城中柤水出于楚之柤地春秋襄公十年經書公與晉及諸侯㑹呉于柤杜預曰楚地音莊加反京相璠曰宋地今彭城偪陽縣西北有柤水溝去偪陽八十里東南流逕偪陽縣故城東北地理志曰故偪陽國也春秋左傳襄公十年夏四月戊午會于柤晉荀偃士丐請伐偪陽而封宋向戍焉荀罃曰城小而固勝之不武弗勝為笑固請丙寅圍之弗克孟氏之臣秦堇父輦重如役偪陽人啓門諸侯之士門焉懸門發聊人紇抉之以出門者狄虒彌建大車之輪而䝉之以甲以為櫓左執之右㧞㦸以成一隊孟獻子曰詩所謂有力如虎者也主人懸布堇父登之及堞而絶之墜則又懸之蘓而復上者三主人辭焉乃退帶其斷以徇於軍三日諸侯之師久於偪陽請歸智伯怒曰七日不克爾乎取之以謝罪也偃士攻之親受矢石遂滅之以偪陽子歸獻于武宮謂之夷俘偪陽妘姓也漢以為縣漢武帝元朔三年封齊孝王子劉就為侯國王莽更之輔陽也按史表劉就封博陽侯索隱曰志屬汝南漢志汝南郡博陽侯國莽曰樂家此云封偪陽未詳按偪陽即漢志博陽屬楚國莽曰輔陽郡國志屬彭城國有柤水左傳襄公十年滅偪陽杜預曰即此縣也據此則博陽與傅陽自是兩縣而酈注乃以博陽屬之傳陽何耶郡國志曰偪陽有柤水柤水而疑作西南亂於沂而注于沭謂之柤口城得其名矣東南至朐縣入游注海也禹貢錐指曰以今輿地言之沭水出沂水縣厯莒州沂州郯城至沭陽縣西北分為二水其一南至邳州入泗即齊乘所謂南漣水也其一為左瀆北至海州與安東之游水合自下游沭通稱又北至贑榆入海即齊乘所謂北漣水也
10 	巨洋水出朱虛縣泰山北過其縣西泰山即東小泰山也巨洋水即國語所謂具水矣袁宏謂之巨昧王韶之以為巨□何氏從通鑑注改蔑亦或曰胊瀰皆一水也而廣其目焉其水北流逕朱虛縣故城西朱虛故城在今青州府臨胊縣境漢縣屬琅邪郡後漢屬北海國隋省入郚城唐省郚城入安邱漢惠帝二年封齊悼惠王子劉章為侯國地理風俗記曰丹山在西南丹水所出東入海丹水由朱虛邱阜矣故言朱虛城西有長坂逺峻名為破車峴城東北二十里有丹山世謂之几山在今濰縣西南八十里山形如几西丹水發源于此縣在西南非山也丹几字相類音從字變也漢志朱虛縣几山丹水所出東北至壽光入海山𨗳丹水有二源各𨗳一山世謂之東丹西丹水也西丹自穴山北流逕劇縣故城東東丹水注之出方山在今昌樂縣東二十里東丹水發源于此山有三水一水即東丹水也北逕縣合西丹水而亂流又東北出逕渏薄澗北渏水亦出方山流入平壽縣積而為渚水盛則北朱云當作注東南流屈而東北流逕平壽縣故城西平壽故城在今登州府濰縣西南三十里漢縣屬北海郡隋廢而北入丹謂之魚合口丹水又東北逕望望下疑漏海字今萊州府有望海臺疑即此也詳見後又東北入于海臺東東北注海葢亦縣所氏者也又北過臨朐縣東
11 	巨洋水自朱虛北入臨胊縣熏冶泉水注之熏冶泉在臨朐縣西南二十五里昔歐冶子鑄劍之地水出西溪飛泉側瀨於窮坎之下泉溪之上源麓之側有一祀目之為冶泉祀按廣雅金神謂之清明斯地葢古冶官所在故水取稱焉水色澄明而清泠特異淵無潜石淺鏤沙文中有古壇參差相對後人微加功飭以為嬉遊之處南北䆳岸凌空踈木交合先公以太和中作鎮海岱余總角之年持節東州至若炎夏火流閑居倦想提琴命友嬉娛永日桂筍尋汳朱云當作桂棹尋波輕林委浪琴歌旣洽懽情亦暢是焉棲寄實可慿衿小東有一湖佳饒鮮筍匪直芳齊勺藥實亦潔並飛鱗其水東北流入巨洋謂之熏冶泉又逕臨朐縣故城東城古伯氏駢邑也漢武帝元朔二年封菑川懿王子劉奴為侯國應劭曰臨胊山名也故縣氏之朐亦水名其城側川臨朐是以王莽用表厥稱焉其城上下㳂水悉是劉武皇北伐廣固營壘所在矣明一統志廣固城在今青州府城西堯山之陽晉永嘉後前趙于此築城有大澗甚廣因之為固故名後為宋武帝所夷巨洋又東北逕委粟山東在今臨朐縣東北三里孤阜秀立形若委粟又東北洋水注之水西出石膏山西北石澗口東南逕逢山下祠在今臨朐縣西二十五里山麓有殷諸侯逢伯陵祠故名西洋水又南東厯逢山下即石膏山也在今青州府城西南二十五里石色潤澤如膏故名麓麓上疑有脫文三成壁立直上山上有石鼓鳴則年㓙郭縁生續述征記曰逢山在廣固南三十里有祠并石鼓齊地將亂石人輙打石鼓聞數十里洋水厯其隂而東北流世謂之石溝水東北流出於委粟山北而東注于巨洋謂之石溝曰疑作口然是水下流亦有時通塞及其春夏水泛川瀾無輟亦或謂之為龍泉水地理志石膏山洋水是出也今於此縣唯是瀆當之似符羣證矣巨洋又東北得邳泉口泉源西出平地東流注于巨洋巨洋又北會建德水水西發逢山阜而東流入巨洋水也
12 	又北過劇縣西明一統志壽光縣西南三十里有紀城春秋紀國城中有臺俗曰紀臺城旁有劇城漢之劇縣也
13 	巨洋水又東北合康浪水明一統志源出臨淄縣西一十里平地北流與系水合水發縣西南𡸷山無事樹木而員峭孤峙㠝岏分立左思齊都賦曰𡸷嶺其左是也康浪水北流注于巨洋巨洋又東北逕劇縣故城西古紀國也春秋莊公四年紀侯不能下齊以與弟季大去其國違齊難也後改曰劇故魯連子曰朐劇之人辨者也漢文帝十八年別為菑川國後并北海漢武帝元朔二年封菑川懿王子劉錯為侯國王莽更之愈縣也城之北側有故臺臺西有方池晏謨曰西去齊城九十七里耿弇破張歩於臨淄追至巨洋水上僵尸相屬即是水也巨洋又東北逕晉龍驤將軍幽州刺史辟閭渾墓東而東北流渾墓側有一墳甚高大時人咸謂之為焉陵一作馬陵而不知誰之邱壟也巨洋水又東北逕益縣故城東益縣故城在今壽光縣南十里漢屬北海郡寰宇記以為魏益都城非也益都城在縣西二十里王莽更之滌蕩也按漢志莽曰探陽晏謨曰南去齊城五十里司馬宣王伐公孫淵北徙豐人住於此城遂改名為南豐城也又東北積而為潭枝津出焉謂之百尺溝西北流逕北益都城也漢武帝元朔三年封菑川懿王子劉胡為侯國又西北流而注于巨淀矣朱云當作巨洋
14 	又東北過壽光縣西今屬青州府巨洋水自湖東北流逕縣故城西王莽之翼平亭也漢光武建武二年封更始子鯉為侯國城之西南水東有孔子石室故廟堂也中有孔子像弟子問經既無碑誌未詳所立巨洋又東北流堯水注之水出劇縣南有崩山即故義山也俗人以其山角因名為角崩山亦名為角林山皆世俗音訛也水即㽔水矣地理志曰劇縣有義山㽔水所出也地理志曰劇縣義山㽔水所出北注壽光入海北逕𡸷山東俗亦名之為青水矣堯水又東北逕東西壽光二城間應劭曰壽光縣有灌亭杜預曰在縣東南斟灌國也斟灌城在壽光縣東四十里又言斟亭在平壽縣東南平壽故城平壽故城在今萊州府濰縣西南三十里漢縣屬北海郡隋廢在白狼水西今北海郡治水上承營陵縣今為昌樂縣之下流東北逕城東西入別畫湖亦曰朕懷湖湖東西二十里南北三十里東北入海斟亭在漑水東斟亭在今濰縣東北三十里水出桑犢亭東覆甑山亭故高宻郡治世謂之故郡城山謂之塔山水曰鹿孟水亦曰戾孟水皆非也地理志曰桑犢故亭北海之屬縣矣有覆甑山漑水所出北逕斟亭西北今曰疑作白狼水按地理志北海有斟縣京相璠曰故斟尋國禹後西北去灌亭九十十下當有里字朱云當作九里漑水又北逕寒亭西郡國志曰平壽有疑作在斟灌東郡國志北海國平壽縣有斟城有寒亭薛瓚漢書集注云按汲郡古文相居斟灌東郡灌是也明帝以封周後改曰衞斟尋在河南非平壽也又云太康居斟尋羿亦居之桀又居之尚書序曰太康失國兄弟五人徯于洛汭此即太康之居為近洛也余考瓉所據今河南有尋也疑譌當作邑衞國有觀土國語曰啓有五觀謂之姦子五觀葢其名也所處之邑其名曰觀皇甫謐曰衞也又云夏相徙南邱依同姓之諸侯于斟灌斟尋氏即汲冡書云相居斟灌也既依斟尋明斟尋非一居矣窮后既仗善射簒相寒浞亦因逢蒙弑羿即其居以生澆因其室而有殪故春秋襄公四年魏絳曰使澆用師滅斟灌及斟尋氏處澆于過處殪于戈杜預曰過戈皆國名東萊掖縣北有過鄉戈在宋鄭之間是以伍員言於吳子曰過澆殺斟灌以伐斟尋是也有夏之遺臣曰靡事羿羿之死也逃于鬲氏今隔縣也収斟灌尋二國之餘燼殺寒浞而立少康滅之有窮遂亡也是葢寓其居而生其稱上下疑有譌誤宅其業而表其邑縱遺文㳂禠亭郭有傳未可以彼有灌目謂此疑衍專此為為下疑有脫文宋本作未可以彼為灌目謂專此為非捨此尋名而專彼為是以上疑譌推傳應氏之據亦可按矣堯水又東北注巨洋伏琛晏謨並言堯嘗頓駕於此故受名焉非也地理志曰㽔水自劇東北至壽光入海㳂其逗疑作逕趣即是水也
15 	又東北入于海
16 	巨洋水東北逕望海臺西東北流伏琛晏謨並以為平望亭在平壽縣故城西北八十里古縣又或言秦始皇升以望海因曰望海臺未詳也按史記漢武帝元朔元年封菑川懿王子劉賞為侯國按漢表劉賞封平望侯又東北注于海也
17 	淄水出泰山萊蕪縣原山明一統志萊蕪縣今屬泰安州原山在縣東五十里連淄川縣界今名岳陽山淄水出其隂汶水出其陽
18 	淄水出縣西南山下世謂之原泉地理志曰原山淄水所出故經有原山之論矣括地志曰淄州淄川縣東北七十里原山淄水所出俗傳云禹治水功畢土石黑數里之中波若漆故謂之淄水齊乗曰淄水出今益都縣岳陽山東麓地名泉河古萊蕪北岳陽即原山也淄多伏流上下有十八漏益都新志淄水源在泉河頭泉在縣西南一百三十里淮南子曰水出自飴山葢山別名也東北流逕萊蕪谷谷在今益都縣西南元和志淄水西去益都縣五十五里屈而西北流逕其縣故城南禹貢錐指曰元和志云萊蕪縣故城在今淄州東南六十里按故城明初割屬益都今在其西南或仍謂在淄川縣界者誤也今萊蕪本漢嬴縣唐省入博城後復以其地置萊蕪縣在泰安州東一百二十里從征記曰錐指引此作述征記城在萊蕪谷當路岨絶兩山間道由南北門漢末有范史雲為萊蕪令言萊蕪在齊非魯所得引舊說云齊靈公滅萊萊民播流此谷邑落荒蕪禹貢所謂萊蕪也夾谷之會齊侯使萊人以兵劫魯侯宣尼稱夷不亂華是也余按太無萊柞並山名也郡縣取目焉漢高祖置左傳曰與之無山按左𫝊昭七年辭以無山與之萊祚乃有無之無非山名何酈氏忽改易𫝊文曰與之無山及萊祚豈不謬誤之甚乎 何氏所考同及萊祚是也應劭十三州記曰太山萊蕪縣魯之萊祚邑淄水又西北轉逕城西又東北流與一水合水出縣東南俗謂之家桑谷水從亦當作述征記名曰聖水列仙傳曰鹿皮公者淄川人也少為府小史才巧舉手成器岑山上有神象人不能到小史白府君請木工斧三十人作祠屋留止其傍其二間以自固食芝華飲神泉七十餘年淄水未下當從朱本作來山下呼宗族得六十餘人命上山半水出盡漂一郡没者萬計小史辭遣宗室令下山著鹿皮衣升閣而去後百餘年下賣藥齊市也其水西北流注淄水淄水又北出山謂之萊蕪口東北流者也齊乗曰淄水自萊蕪谷又北逕長峪青州舊誌自臨淄西南至古萊蕪有長峪界兩山間踰二百里中通淄河按長峪本名馬陘亦名弇中見春秋傳
19 	又東北過臨淄縣東今臨淄縣乃漢營陵縣漢臨淄故城在青州府北五十里即所謂齊城也
20 	淄水自山東北流逕牛山西又東逕臨淄縣故城南東得天齊水口水出南郊山下謂之天齊淵五泉並出南北三百歩廣十歩山即牛山也左思齊都賦曰牛嶺鎮其南者也水在齊八祠中齊之為名起於此矣八祠事具史記封禪書地理風俗記曰齊所以為齊者即天齊淵名也其水北流注于淄水淄水又東逕四豪冡北水南山下有四冡方基員墳咸高七尺東西直列是田氏四王冡也淄水又東北逕陽隂里項本作蕩隂里然下有陽里則此亦當作陽里西水東有冡一基三墳東西八十歩是列士公孫接田開疆古冶子之墳也晏子惡其勇無禮投桃以斃之死葬陽里即此也晏子春秋曰晏子惡三人之無禮也請公使人餽之二桃曰三子計功而食桃公孫接曰接一搏●而再搏乳虎可以食桃矣田開疆曰吾伏兵而却三軍者再亦可以食桃矣古冶子曰吾嘗從君濟于河黿啣左驂以入砥柱之流吾潛行逆流百歩順行九里殺黿而出可以食桃無與人同矣二子何不反桃抽劍而起二子皆挈領而死古冶子亦自挈領而死淄水又北逕其城東城臨淄水故曰臨淄王莽之齊陵縣也爾雅曰水出其前左為營丘武王以其地封太公望賜之以四履都營丘為齊或以為都營陵史記周成王封師尚父于營丘東就國道宿行遲萊侯與之争營丘逆旅之人曰吾聞時難得而易失客寢安殆非就封者也太公聞之夜衣而行至營丘陵亦丘也獻公自營丘徙臨淄余按營陵城南無水唯城北有一水世謂之白浪水西出丹山俗謂九山也東北流山疑衍或譌爾雅出前左之文不得以為營丘矣營丘者山名也詩所謂子之營兮遭我乎峱之間兮作者多以丘陵號同又去萊差近咸言太公所封考之春秋經書諸侯城縁陵左傳曰遷杞也毛詩鄭注並無營字瓉以為非近之今臨淄城中有丘在小城內周廻三百歩高九丈北降丈五淄水出其前故有營丘之名與爾雅相符城對天齊淵故城有齊城之稱是以晏子言始爽鳩氏居之逢伯陵居之太公居之又曰先君太公築營之丘季札觀風聞齊音曰泱泱乎大風也哉表東海者其太公乎田巴入齊過淄自鏡新序田巴臨淄水而觀形自知醜惡郭景純言齊之營邱淄水逕其南及東也非營陵明矣獻公之徙其猶晉氏深翼居絳非謂自營陵而之也其外郭即獻公所徙臨淄城也世謂之虜城言齊湣王伐燕燕王噲死虜其民寳居因郭以名之上下疑有譌錯朱云當作虜其民實居郭因以名之秦始皇三十四歲滅齊為郡治臨淄漢高帝六年封子肥於齊為王國王莽更名濟南也戰國䇿曰田單為齊相過淄水有老人渉淄而出不能行坐沙中單乃解裘於斯水之上也
21 	又東過利縣東今博興縣東南有利縣故城淄水自縣東北流逕東安平城北禹貢錐指云應劭曰博昌縣西南三十里有安平亭故縣也按淄水自利縣東又東北流不得過博昌之西南今臨淄縣東有安平故城若以為是則當先安平後利縣豈注文偶爾失次耶不然則道元誤引利縣東北當別有東安平城也又東逕巨淀漢志齊郡鉅定即此縣故城南城在今樂安縣東北征和四年漢武帝幸東萊臨大海三月耕巨淀即此也縣東南則巨淀原本譌澱湖葢以水受名也淄水又東北逕廣饒縣故城南城亦在樂安縣東北漢廣饒巨淀二縣屬齊郡後漢省晉復置廣饒劉宋改曰千乗厯代因之金改曰樂安元和志淄水南去千乗縣二十八里漢武帝元鼎按表是元狩中封菑川靖王子劉國為侯國淄水又東北馬車瀆水注之在今樂安縣東北齊乗云今樂安高家港也縣志云在縣東五十里清水泊北受巨淀受上疑有首字淀即濁水所注也呂忱曰濁水一名溷水出廣縣為山世謂之治嶺山東北流逕廣固城西城在廣縣今青州府治益都縣乃漢廣縣地西北四里四周絶澗岨水深隍晉水嘉中東萊人曹嶷所造也水側山際有五龍口義熈五年劉武帝伐慕容超於廣固也以籍當作藉●難攻兵力勞弊河間人𤣥文說裕云昔趙攻曹嶷望氣者以為繩水何氏云繩水之繩當從水帶城非可攻㧞若塞五龍口城當必陷石虎從之嶷請降降後五日大雨雷雷震開後慕容恪之攻㧞龕按十六國春秋秋當作叚龕十旬不㧞塞口而龕降後無幾又震開之舊基猶存宜加修築裕塞之超及城內男女皆悉腳弱病者太半超遂出奔為晉所擒也然城之所跨實慿地●其不可固城者在此濁水東北流逕堯山東從征記曰廣固城北三里有堯山祠堯因廵狩登此山後人遂以名山廟在山之左麓廟像東靣華宇修整帝圖嚴飾軒冕之容穆然山之上頂舊有上疑衍祠今也毀廢無復遺式盤石上尚有人馬之跡徒黄石而已唯刀劒之蹤逼真矣至於燕鋒岱鍔魏鋏齊鋩與今劒莫殊以蜜模寫知人功所制矣朱謀㙔曰莊子云天子之劒以燕谿石城為鋒齊岱為鍔晉魏為脊周宋為鐔韓魏為夾以密模冩疑當作蜜謂以蠟模榻其迹也晉書山濤傳有蜜章亦謂以蠟封奏章也西望胡公陵孫暢之所云青州刺史傳𢎞仁言得銅棺𨽻書處濁水又東北流逕東陽城北在青州府城宋武伐燕廢廣固築此東北流逕廣縣故城西舊有州刺史治亦曰青州城陽水又東北流石井水注之水出南山頂洞開望若門焉俗謂是山為劈頭山其水北流注井井際廣城東側三靣積石高深一匹有餘長津激浪瀑布而下澎贔之音驚川聒谷漰渀之勢狀同洪井北流入陽水余生長東齊極遊其下於中闊絶乃積綿載後因王事復出海岱郭金紫惠同石井賦詩言意爾日嬉娛尢慰羇心但恨此水時有通塞耳陽水東逕故七級寺禪房南水北則長廡徧駕逈閣承阿上下有脫文林之際則繩坐䟽班錫鉢閒設所謂修修釋子眇眇禪棲者也陽水又東東逕疑作逕東陽城東南義熈中晉青州刺史羊穆之築此以在陽水之東即謂城疑衍之東陽城世以濁水為西陽水故也水流亦有時窮通信為靈矣昔在宋世是水絶而復流劉晃賦通津焉魏太和中此水復竭輟流積年先公滁疑作除州即任未朞北史酈範字世則范陽涿鹿人太武時給事東宮太武踐祚追録先朝舊勲賜爵永寧男後為青州刺史進爵為侯是水復通澄映盈川所謂幽谷枯而更溢窮泉輟而復流矣海岱之士又頌通津焉平昌耆民孫道相頌曰唯彼繩泉竭踰三齡祈盡珪璧謁窮斯牲道從隆替降由聖明耆民河間趙嶷頌云敷化未朞𤣥澤潛施枯源揚瀾涸川滌陂北海郭欽曰先政輟津我后通洋但頌廣文煩難以具載陽水又北屈逕漢城陽景王劉章廟東東注于巨洋後人堨斷令北注濁水時人通謂濁水為陽水故有南陽北陽水之論二水渾流世謂之為長沙水也亦或通名之為澠水故晏謨伏琛為齊記並云東陽城既在澠水之陽宜為繩陽城非也世又謂陽水為洋水余按羣書盛言洋水出臨朐縣而陽水導源廣縣兩縣雖隣川土不同於事疑焉濁水又北逕臧氏臺西又北逕益城西又北流注巨淀地理志曰廣縣為山濁水所出東北至廣饒入巨淀巨淀之右又有女水注之水出東安平縣之蛇頭山從征記曰水西有桓公冢甚高大墓方七十餘丈高四丈員墳圍二十餘丈高七丈餘一墓方七丈二墳晏謨曰依陵記非葬禮上下疑有譌脫如承世故與其母同墓而異墳伏琛所不詳也冢東山下女水原有桓公祠侍其衡侍其雙姓酈食其之後奏魏武王所立曰近日路次齊郊瞻望桓公墳壟在南山之阿請為立祀為塊然之主郭縁生述征記曰齊桓公冢在齊城南二十里因山為墳大冢東有女水或云齊桓公女冢在其上故以名水也女水導川東北流甚有神焉化隆則水生政薄則津竭燕建平六年水忽暴竭𤣥明惡之寢病而亡燕太上四年女水又竭慕容超惡之燕祚遂淪女水東北流逕東平安當作平安縣故城南續述征記曰女水至安平城南在今臨淄縣東一十里伏流一十五里然後更流注北陽水城故𨟎亭也春秋魯莊公三年紀季以𨟎入齊公羊傳曰季者何紀侯弟也賢其伏罪請𨟎以奉五祀公羊傳曰紀季者何紀侯之弟也何以不名賢乎紀季服罪也其服罪奈何魯子曰請後五廟以存姑姊妺田成子單之故邑也史記齊襄王入臨淄封田單為安平君集解云安平城在青州臨淄縣東十九里古紀之酅邑也後以為縣博陵有疑漏安字平故此加東也世祖建武七年封菑川王子劉茂為侯國按後漢書宗室五王傳泗水王歙光武族父也歙子終與光武少相親愛建武二年立歙為泗水王終為淄川王終長子柱封邔侯少子鳯封曲陽侯歙從父弟茂漢兵起亦聚衆京密間後率衆降封為中山王十三年宗室為王皆降為侯更侯茂為穰侯傳所載甚明淄川王子無名茂亦無封安平侯者至于茂于淄川王為從父叔亦不封安平侯不知此注何所本也又逕安平城東東北逕壟邱東東北入淀地理志曰葂頭山按漢志作菟頭山女水所出東北至臨淄入巨淀又北為馬車瀆北合淄水又北時繩之水注之時水出齊城西南通鑑注作西北二十五里二十五里平地出泉即如水也朱本云當作而水愚謂當作耏水亦謂之源水因水色黑俗又目之為黑水明一統志時水在臨淄縣西南二十五里一名耏左傳齊晉盟于耏是也其源淺旱則涸故又名乾時左傳公與齊侯戰于乾時是也其色黑故俗名烏河西北逕黄山東又北厯愚山山東有愚公冢時水又屈而逕杜山北有愚公谷齊桓公時公隱於溪隣有認其駒者公以與之山即杜山之通阜以其人狀愚故謂之愚公衍山韓非子曰齊桓公入山問父老此名何谷答曰臣舊畜牛生犢以子買駒少年謂牛不生駒遂持而去人謂臣愚遂名為愚公谷今愚公山在臨淄縣西二十里東有愚公冢北有愚公谷水有石梁亦謂為石梁水又有澅一作□下同水注之水出時水東去臨淄城十八里所謂□中也俗以□水為宿留水西北入于時水孟子去齊三宿而後出□故世以此而變水名也水南山西有王歜墓昔樂毅伐齊賢而封之歜不受自縊而死水側有田引水漑跡尚存時水又西北逕西安縣故城南故城在今臨淄縣西三十里本渠也齊大夫雝稟之邑矣王莽更之曰東寧時水又西至石洋堰分為二水謂之石洋口枝津西北至梁鄒入泲時水又北逕西安城西又北京水系水注之水出齊城西南世謂寒泉也東北流直申門西京相璠杜預並言申門即齊城南靣西第一門矣為申池昔齊懿公遊申池邴戎庸職二人害公於竹中左傳作邴歇閻職二人害齊侯懿公于竹中今池無復髣髴然水側尚有小小竹木以時遺生也左思齊都賦注申池在海濵齊藪也余按春秋襄公十八年晉伐齊戊戌伐雝門之荻己亥焚雍門壬寅焚東北二郭甲辰東侵及沂而不言北掠于海且晉獻子尚不辭死以逞志何容封仇敵而不徵暴草木于海嵎乎又炎夏火流非逺遊之辰懿公見弑葢是白龍魚遁見困近郊矣說苑伍子胥曰昔白龍下清泠之淵化為魚豫且射中其目此葢用其事也左氏捨近遺逺考古非議何氏云疑有脫文杜預泛言有推據耳系水傍城北流逕陽門西水次有故封處所謂齊之稷下也當戰國之時以齊宣王喜文學遊說之士鄒衍淳于髠田駢接于愼到之徒七十六人皆賜列第為上大夫不治而論議是以齊稷下學士復盛且數百十人劉向別録以稷為齊城門名也談說之士期會於稷門下故曰稷下也鄭志曰張逸問贊云何氏云贊上當有書字我先師棘下生何時人鄭𤣥答云齊田氏時善學者所㑹處也齊人號之棘下生無常人也余按左傳昭公二十二年莒子如齊盟于稷門之外漢以叔孫通為博士號稷嗣君史記音義曰欲以繼蹤齊稷下之風矣然棘下又是齊何氏校改魯城內地名左傳定公八年陽虎劫公伐孟氏入自上東門戰于南門之內又戰于棘下者也葢亦儒者之所萃焉故張逸疑而發問鄭𤣥釋而辯之雖異名于見大歸一也城內有故臺有營邱有故景王祠即朱虛侯章廟矣晉起居注云齊有大蛇長三百歩負小蛇長百餘歩逕於市中市人悉觀自北門所入處也北門外東北二百歩有齊相晏嬰冢宅左傳晏子之宅近市景公欲易之而嬰弗更為誡曰吾生則近市死豈易志乃葬故宅後人名之曰清節里系水又北逕臨淄城西門北而西流逕梧宮南昔楚使聘齊齊王饗之梧宮即是宮矣其地猶漏名字梧臺里臺甚層秀東西一百餘歩南北加減即古梧宮之臺臺即關子所謂宋愚人得燕石處闗子曰宋之愚人得燕石于梧臺之東歸而藏之以為寳周客聞而求觀主人齋戒七日端冕以發革櫃十重緹巾十襲客見之掩口笑曰此特燕石耳與瓦甓不殊臺西有石杜碑碑猶存漢靈帝憙平五年立其題云梧臺里系水又西逕葵丘北春秋莊公八年襄公使連稱管至父戌葵丘京相璠曰齊西五十里有葵丘地若是無戌之此句疑有脫誤僖公九年齊桓會諸侯于葵丘宰孔曰齊侯不務修德而勤逺畧葵丘不在齊也引胡廣汾隂葵丘山陽西戎葵城宜在此非也余原左傳連稱管至父之戌葵丘以𤓰時而徃還之期請代弗許將為齊亂故令無寵之妺候公於宮因無知之出遂害襄公若出逺無代寧得謀及婦人而為公室之亂乎是以杜預稽春秋之㫖即傳安之注于臨淄西不得捨近託逺茍成已異於異可殊即義為負然則葵丘之戌即此地也朱曰㙔按左傳齊桓公葵丘之㑹宰孔曰齊侯不務修德而勤逺畧故北伐山戎南伐楚西為此㑹也且天子使賜桓公于文武之胙知與王都近矣故胡廣有山陽西北葵城之說而杜預說連稱管至父葵丘之戌云在臨淄西有地名葵丘酈疑胡廣傳㑹故發此論時水西左迤為潭又西逕高陽僑郡南魏所立也又西北流注于時時水又東北流澠水注之水出營城東世謂之漢溱水也西北流逕營城北漢景帝四年封齊悼惠王子劉信都為侯國澠水又西逕樂安南疑作國博昌縣故城南故城在今博興縣東二十五里應劭曰昌水出東萊昌陽縣今為登州府萊陽縣道逺不至取其嘉名闞駰曰縣處勢平故曰博昌澠水西厯貝丘京相璠曰博昌縣南近澠水有地名貝丘在齊西北四十里春秋莊公八年齊侯田于貝丘見公子彭生豕立而泣齊侯墜車傷足於是處也澠水又西北入時水從征記又曰水出臨淄縣北逕樂安博昌南界西入時水者也自下通謂之為澠也昔晉侯與齊侯宴齊侯曰有酒如澠指喻此水也時水又屈而東北逕博昌城北時水又東北逕齊郡利縣故城北又東北逕巨淀縣故城北又東北逕廣饒縣故城北東北入淄水齊乗曰時水之源南近淄水詳其地形葢伏淄所發土人名曰烏河一名耏水亦名如水澠水北流勢極屈曲俗稱九里十八灣地理風俗志曰淄入濡淮南子曰白公問微言曰若以水投水如何孔子曰淄澠之水合易牙嘗而知之謂斯水矣淮南所引孔子白公語出列子說符篇及呂氏春秋審應覽俱作淄澠音緇乗列子曰口將爽者先辨淄澠張湛注云淄水出齊郡萊蕪縣澠水出北海郡千乗縣界流至壽光縣二水相合
22 	又東北入于海
23 	淄水入馬車瀆東北逕琅槐故城南應劭曰博昌北八十里有琅槐鄉故縣也今樂安縣東北一百十里琅槐故城是又東北逕馬井城北與時繩之水互受通稱故邑流其號又東北至皮丘沈入于海字典云齊人謂湖曰沈郭縁生述征記有鳥當沈按沈疑當作坈述征記亦作馬常坈故晏謨伏琛並言淄繩之水合於皮丘沈西元和志壽光縣淄澠二水西自千乗縣界流入去縣四十里地理志曰馬車瀆至琅槐入于海也葢舉縣言也謂言琅槐而不言皮丘坈也
24 	禹貢錐指云以今輿地言之淄水出益都縣東南岳陽山厯臨淄博興樂安至壽光縣北由清水泊入海並屬青州府元和志渤海在壽光縣東北一百十里據琅槐故城在今樂安縣界則淄水入海不當在壽光然清水泊跨二縣之境必皆漢琅槐地馬車瀆近海處豈即古之皮丘坈與元和志十乗縣北青丘齊景公田于青即此齊乗云清水泊是也朱長孺曰淄水地志云入濟水經云入海者馬車瀆以下乃濟水入海處淄水入海之道與濟水正同非經志互有齟齬也渭按濟由馬車瀆入海自金皇統中始前此不爾也河渠書云于齊通淄濟之間故淄得由博昌入濟水地志謂淄入濟水經謂淄入海杜預謂淄入汶鄭樵以入汶為是今按左傳昭二十六年成人伐齊師之飲馬于淄者注云淄水出泰山梁父縣西北入汶此淄即柴汶也杜注左傳不悞鄭據以為禹貢之淄則悞耳
25 	汶水出朱虛縣泰山漢志琅邪郡朱虚縣東泰山汶水所出東至安邱入濰師古曰前言汶水出萊蕪入濟今此又言出朱虛入濰將桑欽所說有異或者有二汶水乎 曾彥 曰汶水有二出蕪原山入濟者徐州之汶也出朱虛泰山入濰者青州之汶也胡渭曰原山北接淄州延袤跨青徐之境汶雖徐水其𨗳源處猶為青域故禹貢青之貢道猶書浮于汶云 朱虛城在今臨朐縣界漢縣屬琅琊郡東海屬北海國隋省入郚城今為安邱縣地
26 	山上有長城西接岱山東連琅耶巨海千有餘里葢田氏之所造也竹書紀年梁惠成王二十年齊築防以為長城竹書又云晉列公十二年王命韓景子趙列侯翟員伐齊入長城按竹書紀年晉烈公十二年王命韓景子趙烈侯及我師伐齊入長城此引頗悞史記所謂齊威王越趙侵伐我長城者也伏琛晏謨並言水出縣東南峿山山在小泰山東者也
27 	北過其縣東
28 	汶水自縣東北逕峿城北地理風俗記曰朱虛縣東四十里有峿城亭故縣也峿當作郚按春秋莊公元年齊遷紀郚杜預曰郚在朱虛縣東南今安邱西南六十里有郚城又東北逕管寧塚東故晏謨言柴阜西南有魏獨行君子管寧墓墓前有碑又東北逕柴阜山北山之東有徴士邴原冢碑誌存焉汶水又東北逕漢青州刺史孫嵩墓西有碑碣汶水又東逕安丘縣故城北漢高帝八年封將軍張說為侯國地理志曰王莾之誅郅也孟康曰今渠丘亭莒渠丘城是也伏琛晏謨齊記並言亭在丘城東北十里非城也城對牟山山之西南有孫賔碩兄弟墓碑志並在也
29 	又北過淳于縣西又東北入于縣故夏候氏之斟灌國也周武王以封淳于公號曰淳于國春秋桓公六年冬周公如曹按春秋當作州公如曺杜預曰州國名淳于州國所都城陽淳于縣也傳曰淳于公如曹度其國危遂不復也其城東北則兩川交㑹也
30 	濰水出琅邪箕縣日知録曰濰水出琅邪郡箕屋山書禹貢濰淄其道左傳襄公十八年晉師東侵及濰是也其字或省水作維或省系作淮又或從心作惟縂是一字漢書地理志琅琊郡朱虛下箕下作維靈門下橫下折泉下作淮上文引禹貢惟甾其道又作惟一卷之中異文三見通鑑梁武帝紀魏李叔仁擊邢杲于惟水古人之文或省或借其旁並從鳥隹之隹則一爾後人誤讀淮沂其乂之淮而呼此水為槐河失之矣
31 	琅邪山名也越王勾踐之故國也勾踐并吳欲覇中國徒都琅邪秦始皇二十六年滅齊以為郡城即秦王之所築也遂登琅邪大樂之山作層臺於其上謂琅邪臺琅邪臺在諸城縣琅邪山臺在城東南十里孤立特顯出于衆山上下周二十里餘傍濵巨海秦王樂之因留三月乃徙黔首二萬戸於琅邪山下復十二年所作臺基三層層髙三丈上級平敞方二百餘歩高五里刋石立碑紀秦功德臺上有神淵淵主靈焉人汙之則竭齋潔則通神廟在齊八祠中漢武帝亦嘗登之漢髙帝呂后帝后並舉疑有誤七年以為王國文帝三年更名為郡王莾改曰塡夷矣濰水𨗳源濰山元和志濰山在宻州莒縣東北八十三里濰水所出許慎吕忱云濰水出箕屋山胡氏曰說文濰水出琅邪箕屋謂琅邪郡箕縣之屋山非山名箕屋也淮南子曰濰水出覆舟山葢廣異名也東北逕箕縣故城西又西析泉水注之水出析泉縣北按漢志琅邪郡有折泉縣此云析悞下同松山東南流析泉縣東又東南逕仲固山東北流入于濰地理志曰至箕縣北入濰者也濰水又東北逕諸縣故城西城在今諸城縣西南春秋文公十二年季孫行父城諸及鄆傳曰城其下邑也王莽更名諸并矣濰水又東北涓水注之出馬耳山在諸城縣西南六十里山高百丈上有二石並舉望齊馬耳故世取名焉東去常山三十里涓水發于其隂北逕婁鄉城東春秋昭公五年經書夏莒牟夷以牟婁防兹來奔者也又分諸縣之東為海曲縣故俗人謂此城為東諸城涓水又北注于濰水東北過東武城縣西當作東武縣錐指引此亦作東北逕東武縣故城西縣因岡為城城周三十里漢髙帝六年封郭嘉按史表當作郭䝉為侯國王莽更名之曰祥善矣又北左合扶淇之水水出西南常山東北流注濰晏謨並以濰水為扶淇之水以扶淇之水為濰水非也按經脈誌濰自箕縣北逕東武縣西北流合扶淇之水晏謨伏琛云東武城西北二里濰水者即扶淇之水也濰水又北右合盧水即久台水也地理志曰水出琅邪橫縣故山按漢志琅邪郡橫縣下云故山名台水所出此云乆台水似誤按故山名者即指橫而言非橫縣有故山也今云水出橫縣故山則似竟有其山矣縂因以名字譌作乆字遂以故山為句而譌作乆台水也王莽之合邱也按志莽曰令邱今云合譌山在東武縣故城東南東武漢琅邪郡治也今為諸城縣治世謂之盧山也西北流逕疑漏平字昌縣故城西平昌故城在今安丘縣西南六十里東北流齊地記曰東武城東南有盧水水側有勝火木方俗音曰檉子其木經野火燒死炭不滅故東方朔朔下疑有脫文不灰之木者也其水又東北流逕東武縣故城東而西北入濰地理志曰久疑譌台水出東南逕東武入濰者也尚書所謂濰淄其道矣
32 	又北過平昌縣東
33 	濰水又北逕石泉縣故城西王莽之養信也地理風俗記曰平昌縣東南四十里有石泉亭故縣也濰水又北逕平昌縣故城東在今安邱縣西南六十里荊水注之水出縣南荊山阜東北流逕平昌縣故城東漢文帝封齊悼惠王肥子永為侯國按史漢表齊悼惠王子卬封平昌侯今云永誤城之南角有臺臺下有井與荊水通物墜於井則取之荊水昔常有龍出入于其中故世亦謂之龍臺城也荊水又東北流注于濰水又北浯水注之水出浯山世謂之巨平山也地理志曰靈門縣有高原山與浯一山按漢志靈門縣有高䂞山壺山浯水所出師古曰䂞即柘字也今云原譌浯一山亦當作壺山浯水所出東北入濰今是山西接浯山許愼說文言水出靈門山世謂之浯汶矣其水東北逕姑幕縣故城東薄姑城在今博興縣東一十五里又有姑幕城在莒州境內漢縣北齊省入東莞縣有五色土王者封建諸侯隨方受之故薄姑氏之國也闞駰曰周成王時薄姑與四國作亂周公滅之以封太公是以地理志曰或言薄姑也王莽曰季睦矣應劭曰左傳曰薄姑氏國太公封焉薛瓉漢書注云博昌有薄姑城未知孰是浯水又東北逕平昌縣故城北古堨以溢溉田南注荊水浯水又東北流而注于濰水也
34 	又北過高密縣西今屬萊州府應劭曰縣有密水故有高宻之名也然今世所謂百尺水者葢密水也水有二源西源出奕山亦曰鄣日山晏謨曰山狀鄣日是有此名伏琛曰山上鄣日故名鄣日山也其水東北流東源出五弩山西北流同瀉一壑俗謂之百尺水古人堨以漑田數十頃北流逕高密縣西下注濰水自下亦兼通稱焉亂流厯縣西碑產山西又東北水有故堰舊鑿石堅柱斷濰水廣六十許歩掘東岸激通長渠東北逕高密故城南明帝中元明帝無中元之號誤見下中封鄧震為侯國後漢書鄧禹封高宻侯禹卒長子震嗣縣南十里蓄以為塘方二十餘里古所謂高宻之南都也溉田一頃許陂水散流下注矣疑譌當作夷安澤濰水自堰北逕高宻縣故城西城在今縣西南元和志濰水在高宻縣西南去縣四十里漢文帝十六年別為膠西國宣帝本始元年更為高宻國王莽之章牟也濰水又北昔韓信與楚將龍且夾濰水而陣於此信夜令為萬餘囊盛沙以遏濰水引軍擊且偽退且追北信決水水大至且軍半不得渡遂斬龍且於是水水西有鴈阜阜上有漢司農卿鄭康成冢在今髙宻縣西北五十里石碑猶存又北逕昌安縣故城東在今安丘縣西南十里漢明帝中元明帝止永平一號無所謂中元者鄧禹傳襲于永平元年封中封鄧襲為侯國也郡國志曰漢安帝延光元年復也
35 	又北過淳于縣東今安丘縣東北有淳于故城濰水在縣東五十里濰水又北左會汶水胡云此東汶也出朱虛縣小泰山北逕平城亭西又東北逕宻鄉亭西郡國志淳于縣有宻鄉地理志皆北海之屬縣也應劭曰淳于縣東北六十里有平城亭又四十里有宻鄉亭故縣也今昌邑縣南有平城故城東南有宻鄉故城濰水又東北逕下宻縣故城西城在昌邑縣東南與濰縣接界濰縣本唐北海縣元和志海在北海縣東北一百二十里濰水南去縣五十五里城東有宻阜地理志曰有三戸山祠余按應劭宻者水名是有下宻之稱俗以之名阜非也
36 	又東北逕都昌縣東今為萊州府昌邑縣晉省都昌入掖縣宋建隆三年始以其地改置昌邑縣
37 	濰水東北逕逢萌墓萌縣人也少有大節恥給事縣亭遂浮海至遼東復還在不其山隠學不其山在即墨縣東南四十里明帝安車徴萌以佯狂免又北逕都昌縣故城東漢髙祖六年封朱軫為侯國北海相孔融為黃巾賊管亥所圍於都昌也太史慈為融求救劉備持的突圍其處也吳志北海相孔融數遣人訊問太史慈之母并致餉遺後融出屯都昌為黃巾賊管亥所圍慈自遼東還家母令慈徃赴其難時賊圍甚宻慈請于融帶鞬攝乃上馬將兩騎自隨各作一的持之開門直出外圍下馬植的射之徑入閉門明日復如此射的賊或起或臥又明晨出射無復起者慈乃鞭馬直突圍馳詣劉偹于平原得救兵來賊遂解去
38 	又東北入于海元和志萊州掖縣海在縣北五十二里禹貢錐指云以今輿地言之濰水出莒州東北濰山厯諸城屬青州府髙宻萊州府安邱青州府濰縣至昌邑東北五十里入海也並萊州府
39 	膠水出黔陬縣今為萊州府膠州膠山北過其縣西膠水源發膠州鐵撅山北過宻州五弩山鹵水入焉又北過高宻縣注豬澤與張奴水合自澤北入新河經平度州昌邑縣界入海齊記曰膠水出五弩山葢膠山之殊名也北逕祝兹縣故城東漢武帝元鼎中封膠東康王子延為侯國按漢表膠東康王子延年封祝兹侯此漏年字又逕扶何氏校漢志作邞縣故城西地理志琅邪之屬縣也漢文帝元年封呂平為侯國按漢志琅邪郡邞縣膠水所出師古曰音扶縣名本不作扶又按史漢表呂平封扶栁侯索隱曰縣名屬信都國與此之邞縣無渉不知酈注何據耶膠水又北逕黔陬陬下當有縣字故城西袁崧郡國志曰縣有介亭地理志曰故介國也春秋僖公九年按左傳是僖公二十九年今云九年誤介葛盧來朝聞牛鳴曰是生三犧皆用之問之果然晏謨伏琛並云縣有東西二城相去四十里有膠水非也斯乃拒艾水也水出縣西南拒艾山即齊記所謂黔艾山也東北流逕拒縣故城西王莽之祑國也按漢志琅邪郡有柜縣如淳曰音巨不作拒又云根艾水東入海亦不作拒艾水莽曰祓同亦不曰祑國此注所引皆誤世謂之王城又謂是水為洋洋水矣又東北逕晏伏所謂黔陬城西四十里有膠水者也又東入海地理志曰琅邪有柜縣拒艾水出焉東入海即斯水也今膠水北逕晏伏所謂西黔陬城東高宻郡側有黔陬縣地理志曰膠水出邞縣當作邞縣王莽更之純德矣疑即是縣所未詳
40 	又北過夷安縣東
41 	縣王莽更名之曰原亭也應劭曰故萊夷按漢志漏維字邑也太史公曰晏平仲萊之夷維之人也漢明帝中元誤見前中封鄧珍為侯國西去濰水四十里膠水又北逕膠陽東晏伏並謂之東亭自亭結路南通夷安地理風俗記曰淳于縣東南五十里有膠陽亭故縣也又東北逕左會一水世謂之張奴水水發夷安縣東南阜下西北流厯膠陽縣注于膠水之左東北為澤水渚百許里謂之夷安潭潭之澤周四十里亦濰水枝津之所注也膠水又東北逕下宻縣故城東又東北逕膠東縣故城西漢髙帝元年別為國景帝封子寄為王國王莽更之郁祑按漢志作秩也今長廣郡治伏琛晏謨言膠水東北廻達于膠東城北百里流注于海
42 	又北過當利縣西北入于海縣故王莽更之東萊亭也又北逕平度縣漢武帝元朔二年封菑川懿王子劉行為侯國王莽更名之曰利盧也縣有土山膠水北厯土山注于海海南土山以北悉鹽坈相承修煑不輟北眺巨海杳冥無極天際兩分白黑方別所謂之溟海者也故地理志曰膠水北至平度入海者也
43 	水經注集釋訂訛卷二十六
30.卷二十七

1 	欽定四庫全書
2 	水經注集釋訂訛卷二十七歸安沈炳巽撰
3 	沔水上
4 	沔水出武都沮縣東狼谷中漢志沮水出沮縣東狼谷南至沙羨南入江過郡五行四千里師古曰沮音夷
5 	沔水一名沮水闞駰曰以其初出沮洳然故曰沮水也縣亦受名焉導源南流泉街水注之出河池縣東南流入沮縣㑹于沔元和志沮水出興州順政縣東北八十里按沮縣故城在今漢中府略陽縣界晉永嘉後沒于氐羌縣廢後魏改置武興縣又僑置略陽西魏改略陽曰漢曲隋又改曰順政唐為興州治宋復改順政曰略陽今在寧羌州北二百二十里河池今徽州屬鞏昌府泉街水在略陽縣北
6 	沔水又東南逕沮水戍而東南流注漢曰沮口沮水戍在略陽縣東南沔縣志曰沮水在縣西七十里與略陽接界漢水自寧羌州西北流逕沔縣故大安軍南又東北至青羊驛沮口在焉宋開禧二年金人陷大散關叛將吳曦退屯置口旅還興州置口即沮口也
7 	所謂沔漢者也尚書曰嶓冢導漾東流為漢山海經所謂漢出鮒嵎山也按山海經作鮒魚之山東北流得獻水口庾仲雍云是水南至關城合西漢水漢水又東北合沮口同為漢水之源也故如淳曰北方人謂漢水為沔水故孔安國曰漾水東流為沔葢與沔合也至漢中為漢水是互相通稱矣
8 	沔水又東逕白馬戍南濜水入焉水北發武都氐中南逕張魯城東魯沛國張陵孫曾學道於蜀鶴鳴山傳業衡衡傳於魯魯至行寛恵百姓親附供道之費米限五㪷故世號五㪷米道初平中劉焉以魯為督義司馬往漢中斷絶閤道用逺城治因即崤嶺周迴五里東臨濬谷杳然百尋西北二面連峰接崖莫究其極從南為盤道登陟二里有餘濜水又南逕張魯治東水西山上有張天師堂于今民事之庾仲雍謂山為白馬塞堂為張魯治東對白馬城一名陽平關濜水南流入沔謂之濜口其城西帶濜水南面沔川城側二水之交故亦曰濜口城矣後魏地形志沔陽縣冇白馬城今在沔縣西南即漢陽平闗亦曰白馬戍濜水在縣西三十里沔水又東逕武侯壘南此條經文疑俱是注蓋經文不應先有武侯壘之名也諸葛武侯所居也南枕沔水水南有亮壘背山向水中有小城迴隔難解
9 	沔水又東逕沔陽故城南此十字宋本作經文原本譌作注文今從宋本改定城舊漢祖在漢中此句疑有譌誤言蕭何所築也漢建安二十四年劉備并劉璋北定漢中始立壇即漢中王位于此城沔陽故城寰宇記在西縣東南十六里在今沔縣東南十里其城南臨漢水北帶通逵南面崩水三分之一觀其遺略厥狀時傳南對定軍山曹公南征漢中張魯降乃命夏侯淵等守之劉備自陽平關南渡沔水遂斬淵首保有漢中諸葛亮之死也遺令塟乎宋本作于其山因即地勢不起墳壟唯深松茂柏攢蔚川阜莫知墓營所在在今沔縣東南一十里山東名髙平是亮宿營處有亮廟亮薨百姓野祭步兵校尉習隆中書郎向充共表云臣聞周人思邵伯之徳甘棠為之不伐越人懷范蠡之功鑄金以存其像亮徳軌遐邇勲蓋來世王室之不壞實賴斯人而使百姓巷祭戎夷野祀非所以存徳念功追述在昔者也今若盡順民心則黷而無典建之京師又逼宗廟此聖懷所以惟疑也臣謂宜近其墓立之沔陽斷其私祀以崇正禮始聴立祀斯廟蓋所啓置也鍾士季征蜀枉駕設祠營東即八陣圖也遺基略在崩禠難識
10 	沔水又東逕西樂城北
11 	在山上周三十里甚嶮固城側有谷謂之容裘谷道通益州山多羣獠諸葛亮築以防違宋本作遏梁州刺史楊亮以即嶮之固保而居之為符堅所敗後刺史姜守潘猛亦相仍此城城東容裘溪注之俗謂之洛水也水南遵巴嶺山東北流水左有故城憑山即嶮四面岨絶言先主遣黄忠據之以拒曹公溪水又北逕西樂城東而北流注于漢
12 	漢水又左得度口水疑當作度水口在沔縣南二里出陽平北山水有二源一曰清檢出佳鱯二曰濁檢出好鮒常以二月八月取之美珍常味鱯華陽國志作●○案爾雅云□大者鱯小者鮡郭注云鱯似鮎而大白色音晝華陽國志作●或是蜀語或冩誤耳廣雅云鮒一名鰿今之鯽也度水南逕陽平縣故城東又南逕沔陽縣故城東而南流注于漢水又上疑有漢水字又東右㑹溫泉水口水發山北平地方數十步泉源沸湧冬夏湯湯望之則白氣浩然言能瘥百病云洗浴者皆有硫黃氣赴集者常有百數池水通注漢水
13 	漢水又東黃沙水左注之沔縣東四十里有沙水水北出逺山山谷邃險人跡罕交溪曰五丈溪水側有黃沙屯諸葛亮所開也其水南注漢水南有女郎山在今褒城縣西南山上有女郎冢逺望山墳嵬嵬壯髙及即其所裁有墳形山上直路下出不生草木世人謂之女郎道下有女郎廟及擣衣石言張魯女也有小水北流入漢謂之女郎水
14 	漢水又東合褒水明一統志褒水發源漢中府洋縣太白山一名黑龍江又名紫金水經鳯縣南流出褒谷入漢江入谷十餘里有石在水中如兜鍪狀號曰將軍石又有大白石如盆名曰白玉盆宋文同常刻詩其上
15 	水西北出衙嶺山東南逕大石門歴故棧道下谷俗謂千梁無柱也諸葛亮與兄瑾書云前趙子龍退軍燒壞赤崖以北閣道縁谷一百餘里其閣梁一頭入山腹其一頭立柱於水中今水大而急不得安柱此其窮極不可強也又云頃大水暴出赤崖以南橋閣悉壞時趙子龍與鄧伯苗一戍赤崖屯田一戍赤崖口但得縁崖與伯苗相聞而已後諸葛亮死于五丈原魏延先退而焚之謂是道也自後案舊修路者悉無復水中柱逕涉者浮梁振動無不搖心眩目也褒水又東南逕三交城城在三水之㑹故也一水北出長安一水西北出仇池一水東北出太白山是城之所以取名矣褒水又東南得丙水口水上承丙穴穴出嘉魚常以三月出十月入地穴口廣五六尺去平地七八尺泉上疑有脫文泉懸注魚自穴下透入水穴口向丙故曰丙穴下注褒水故左思稱嘉魚出於丙穴良木攢於褒谷矣褒水又東南歴小石門門穿山通道六丈有餘刻石言漢明帝永平中司𨽻校尉犍為楊厥之所開逮靈帝建和二年漢太中大夫同郡王升嘉厥開鑿之功琢石頌徳以為石牛道在今褒城縣境來攻本蜀論云來攻當作來敏蜀志云來敏字敬達義陽新野人涉獵書籍善左氏春秋尤精倉雅訓詁為太子家令累遷光祿大夫秦恵王欲伐蜀而不知道作五石牛以金置尾下言能屎金蜀王負力令五丁引之成道秦使張儀司馬錯尋路滅蜀因曰石牛道厥蓋因而廣之矣蜀都賦曰岨以石門其斯之謂也門在漢中之西褒中之北褒水又東南歴褒口即褒谷之南口也北口曰斜所謂北出褒斜褒水又南逕褒縣故城東褒中縣也本褒國矣漢昭帝元鳯六年置褒水又南流入于漢漢水又東逕萬石城下城在髙原上原髙十餘丈四面臨平形若覆瓮水南遏水為岨西北並帶漢水其城宿是流雜聚居故世亦謂之流雜城元和志褒谷山在褒城縣北五里南口為褒北口為斜長四百七十里褒水萬石城俱在褒城縣東漢水又東逕漢廟堆下在今南鄭縣西南
16 	昔漢女所遊側水為釣臺後人立廟於臺上世人覩其頽基崇廣因謂之漢廟堆傳呼乖實又名之為漢武堆非也
17 	又東過南鄭縣南今漢中府治縣故褒之附庸也周顯王之世蜀有褒漢之地至六國楚人兼之懷王衰弱秦略取焉周赧王二年秦恵王置漢中郡因水名也耆舊傳云南鄭之號始於鄭桓公柦公死於犬戎其民南奔故以南為稱即漢中郡治也漢髙祖入秦項羽封為漢王蕭何曰天漢美名也遂都南鄭今陜西漢中府治大城周四十二里城內有小城南憑北結環雉金墉漆井皆漢所修築地沃川嶮魏武方之雞肋曰釋騏驥而不乗焉皇皇而更求遂留杜子緒鎮南鄭而還晉咸康中梁州刺史司馬勲斷小城東面三分之一以為梁州漢中郡南鄭縣治也自齊宋魏咸相仍焉水南即漢隂城也相承言呂后所居也有㢘水出巴嶺山北流逕㢘川故水得其名㢘水又北注漢水漢水右合池水水出旱山山下有祠列石十二不辨其由蓋社主之流百姓四時祈禱焉俗謂之獠子水夾溉諸田散流左注漢水錐指以今輿地言之漾水出寧羌州北嶓冢山寧羌在漢中府西北三百八十里東北流逕沔縣西南合沔水又東逕沔縣南沔縣在府西少北九十里又東逕褒城縣南在府西北四十里沔水去縣二十四里又東逕南鄭縣南為漢水去縣三里經所謂嶓冢𨗳漾東流為漢者也　漢志隴西氐道下云禹貢養水所出至武都為漢師古曰氐夷種名也氐之所居故曰氐道邑有蠻夷曰道晉永嘉後地沒于氐羌縣多荒廢氐道今不知所在武都郡武都縣下云東漢水受氐道水一名沔過江夏謂之夏水入江武都本白馬氐地漢元鼎六年開以為武都郡治武都縣今鞏昌府成縣西北百里有仇池山山上有仇池城城東南有武都縣故城即漢武都郡治也水經漾水出隴西氐道縣嶓冢山東至武都沮縣為漢水常璩華陽國志漢水有二源東源出武都氐道縣漾山為漾水禹貢𨗳漾東流為漢是也此皆依漢志以為言然氐道漾水至武都為東漢水卒莫有能言其所經者今按酈注濁水出濁城北今成縣有濁水戍亦曰濁水城胡三省云在上祿縣東南武街城西北東流與丁令溪水㑹又東逕武街城南今廣業郡治城在今成縣西三十里又東𢎞休水注之又東逕白石縣南白石今為成縣治又東南渥陽水注之又東南與仇鳩水合又東與河池水合又東南兩當水注之水出陳倉縣之大散嶺西南流入故道川謂之故道水西南逕故道城東又西南入廣漢郡界與沮水枝津合謂之兩當溪水上承武都沮縣之沮水瀆沮縣今略陽沮水在縣東西南流注於兩當溪又西南注於濁水濁水南逕槃頭郡東今略陽縣西北一百里有長舉廢縣後魏於此置槃頭郡而南合鳯溪水又東注於漢水觀此文則漢志以沮水枝津上承氐道水下為東漢水可知也氐道雖未詳其處所以地望度之當在西縣之東河池之西上邽之南下辨之北濁水所受有丁令溪水𢎞休水渥陽水皆出其北盖自氐道來也其中或有漢志所謂養水者但今無可考耳然沮水枝津上承沮瀆自東入西非自西入東也昔之觀水作記者不察地勢之髙下不辨川流之去來遂以為氐道養水合濁水兩當溪由枝津以達沮沔是為東漢之源而不知其非也班固因之故有此誤水經於武都下加沮縣二字蓋亦以氐道水下通沮水為東漢之源也然漢志不言養水出何山而水經復附㑹之曰嶓冢則氐道亦有嶓冢山矣常璩知其非是故又因水以名其山曰漾山而為之殊目要知氐道水所出別是一山非嶓冢也近世言漢水者皆知班固之誤而不知其誤所由來故詳著其原委如此　漢志隴西西縣下云禹貢嶓冢山西漢水所出括地志秦西垂宫即漢西縣在秦州上邽縣西南九十里元和志嶓冢山在上邽縣西南五十八里然則山在故西縣東北去西縣三十二里也上邽漢屬隴西郡唐為秦州治今鞏昌府秦州是志云西縣故城在州西南一百二十里嶓冢山在州西南六十里山不甚髙而峯岫延長連屬若冢是山在西縣故城東北六十里也與括地元和二志里數不同蓋唐之上邽在今州之西南去西縣故城當較近但山不當更差二十八里耳州志城與山必有一誤南入廣漢白水東南至江州入江元和志利州景谷縣本漢白水縣屬廣漢郡宋為平興縣隋改曰景谷今四川保寕府昭化縣之白水鎮是也鎮在縣西百里白水在縣北二十里至縣東三里合嘉陵江漢巴郡治江州縣其故城在今重慶府巴縣西大江在縣東南嘉陵江至此入大江過郡四隴西武都廣漢巴郡行二千七百六十里此與氐道之養水全無交涉水經非一時一手作漾水篇首云漾水出隴西氐道縣嶓冢山東至武都沮縣為漢水此不過依漢志氐道一條以立文惟加嶓冢沮縣為不同耳其所謂漢水即東漢亦與西縣之西漢全無交涉及觀下文東南逕白水葭萌閬中至江州入江則又確是西漢水與武都一條全無交涉矣首尾橫決必魏晉間人所續也經文有曰廣魏者故廣漢也盖曹氏改名漢後人續經此亦其一證尋其意指蓋以氐道水南合濁水兩當溪歴槃頭郡東而南為西漢水也槃頭治長舉亦漢沮縣地故酈注以為東西兩川俱出嶓冢而同為漢水其言曰劉澄之云有水從沔陽縣南至梓童漢夀入大穴暗通罡山郭景純亦言是矣罡山穴小本不容水水成大澤而流與漢合庾仲邕又言漢水自武遂川南入蔓葛谷越野牛逕至關城合西漢水故諸言漢者多言西漢水至葭萌入漢則兩川通波更在沮縣之南矣嘗試以圖志考之漾沮雖有枝津與西漢通要皆自東入西非自西入東也蓋嶓冢亘絶東西俗謂之分水嶺地勢東髙而西下故西漢水自略陽縣南入寧羌州界即折而西南避髙就下其性則然豈有東入之理澄之所言即禹貢之潛仲邕所言即通谷水也二水皆東漢之枝津西流入西漢水而說者乃謂西漢水至葭萌入漢顛倒之矣今嶺東漾沮枝津皆入西漢嶺西谿澗之水亦皆入西漢川流去來有目者盡能驗之其可是古而非今乎　酈道元雖有東西兩川俱出嶓冢之說而終以西漢為主注云今西縣嶓冢山西漢水所導也西流與馬池水合又西南合楊㢘川水又西南逕始昌峽始昌縣故城西城在今西和縣北又西南逕宕備戍南戍在西和縣東北又西南逕祁山軍南祁山在嶓冢之西七十許里今在西和縣西北七十里又西逕蘭倉城南今禮縣東南有蘭倉故城又南入嘉陵道而為嘉陵水禮縣本漢嘉陵道地屬武都郡西漢水至此為嘉陵水傅同叔云嘉陵江出鳯州大散關西南嘉陵谷至興州北境當㑹東漢水而東行安得越東漢而為西漢乎宋人以故道水為嘉陵江大非近志皆承其謬故道水合濁水至槃頭郡入西漢水至今猶然何言㑹東漢而不為西漢即又東南逕瞿堆西又屈逕瞿堆南瞿堆即仇池山在今成縣西北百里又東南逕濁水城南亦曰濁水戍在成縣西又東南逕修城道南今略陽縣西北有修城廢縣漢志作循城屬武都治又東南於槃頭城南與濁水合詳見前又東逕武興城南今略陽縣治即武興故城唐為興州順政縣元和志嘉陵江經順政縣南去縣百步又西南逕關城北關城即今陽平關在寧羌州西北八十里東至沔縣一百七十里又西南逕通谷唐武徳二年分緜谷縣之通谷鎮置金牛縣在今寧羌州金牛驛西三十里庾仲邕曰漢水自武遂川南入蔓葛谷越野牛逕至關城合西漢蓋即此通谷水也通溪上承漾水曰獻水口又西南寒水注之寰宇記大寒水在三泉故縣南十五里西流至龍門山入大石穴龍門山在故三泉縣西七十里今在廣元縣東北八十二里其水即禹貢之潛郭璞所謂從沔陽南流至漢夀入大穴中通峒山下西南潛出者也又西逕石亭戍又逕晉夀城西又南合漢夀水在今廣元縣南水經又東南至葭萌縣東北與羌水合注云白水西北出臨洮縣西傾山又東南逕白水縣故城東又東南逕小劒戍北西去大劒三十里又東南至吐費城南即西晉夀之東北也東南流注漢水水有津關元和志晉夀故城在利州益昌縣東南五十里本漢葭萌縣也此為西晉夀今在昭化縣界白水即桓水嘉陵江自陜西寧羌州界東南流逕四川廣元縣西又西南逕昭化縣東南又南逕劒州東又東南入倉溪縣界白水關在寧羌州西南九十里接昭化界東北去關城一百八十里水經又東南逕巴郡閬中縣注云巴西郡治也閬水出閬陽縣而東逕其縣南又東注漢水又東南逕宕渠縣又東南合宕渠水水北出南鄭縣南巴嶺謂之北水東南流與難水合又東南流逕宕渠縣謂之宕渠水又東南入漢三巴記云閬白二水南流曲折三回如巴字即嘉陵江也自蒼溪縣界東南流逕閬中縣西南又東南逕南部縣東北又東南逕蓬州東又西南逕南充縣東又南入定逺縣界寰宇記云嘉陵水又名閬中水亦曰閬江亦曰渝水華陽國志曰閬中有渝水賨民多居水左右天性勁勇鋭氣善舞今所謂巴渝舞也宕渠故城在今渠縣東北七十里宕渠水亦名渠江重慶府志云嘉陵江自定逺縣流入合州界又一百九十里合渠江又十里至州城東南合涪江又南四十里入巴縣酈道元以宕渠水為禹貢之潛非是水經又東南逕江州縣東南入於江注云涪水注之故仲邕謂涪內水者也江州作江津誤今據漢志改正　以今輿地言之秦州西和禮縣成縣並屬陜西鞏昌府略陽寧羌並屬漢中府廣元昭化劒州蒼溪閬中南部並屬四川保寧府蓬州南充並屬順慶府定逺合州巴縣並屬重慶府諸州縣界中皆西漢水之所經也禹貢雖無西漢水然必周知其所歴之地而後可以折東漢受氐道水之妄且廣元以下即禹貢之潛昭化合白水亦即禹貢之桓皆有關於經故備著之　禹貢以嶓冢繫梁州而漢志嶓冢在雍域之隴西一誤也禹貢云嶓冢導漾而漢志以嶓冢所出為西漢水其漾水則出氐道二誤也禹貢之潛乃漾水枝津西出為西漢水而漢志西漢水出西縣之嶓冢三誤也漢志不言漾水出何山而水經云出氐道縣嶓冢山是氐道亦有嶓冢四誤也漾者東漢之源而續水經者以西漢接漾水為一川五誤也漾沔枝津皆自東入西而酈注從舊說云西漢水至葭萌入漢六誤也川流離合地上灼然可見而酈注惑闞駰之說以為原始要終潛流或一故東西俱受漢漾之名七誤也羣言殽亂學者靡所折衷今說漢水當排棄諸家專主禹貢以沮沔為漢之別源以西漢為漾之枝津而氐道水則存而不論是亦理亂絲解連環之術也按今陜西通志漢中府寧羌州有嶓冢山在州北九十里形如冢漢水所出東入襄陽禹貢嶓冢導漾即此沔縣有漾水在舊大安軍南禹貢嶓冢導漾東流為漢褒城縣有沔水在縣南四里源出古金牛縣界南流合沮水南鄭縣有漢江在城南三里東流至漢陽府㑹大江水此與禹貢錐指所言相合又按黃宗義今水經嘉陵江即東漢水源出陜西鳯縣東嘉陵谷歴兩當縣過略陽縣治西㑹東谷諸水流經漢中府城南三里歴陽縣石泉縣南過金州北漢水又東過鄖西縣南又東北屈東南過圴州東北過光化縣西南漢水又南逕穀城縣東均水入之漢水又東過襄陽城北又東南淯水從北來注之漢水又南逕安陸州治西過宜城縣東夷水東流注之漢水經潛江縣分為潛江入于江漢水又東南臼水主之又經當陽縣之東漢水又東南溳水入焉漢水又東南至荊門州東九十里至大別山入於江其水自嶓冢為漾水沔縣為沔水漢中為漢水至荆山東為滄浪水蓋因地而稱名也其中所叙之水又與錐指所記詳略不同備録之以俟參考
18 	漢水又東得長栁渡
19 	長栁村名也漢太尉李固墓碑銘尚存文字剝落不可復識漢水又東逕胡城南在今城固縣西四十里明一統志云漢張騫使匈奴與胡妻堂邑父俱還居此義熙十五年城上有密雲細雨五色昭章人相與謂之慶雲休符當出曉乃雲霽及角城崩原本作乃覺今從朱本作及角半許淪水出銅鍾十二枚刺史索邈奉送洛陽歸之宋府何氏校當作宋公府南對扁鵲城在今城固縣西南四十里當是越人舊所逕涉故邑流其名耳漢水出于二城之間右㑹盤余水水出南山巴嶺上泉流兩分飛清派注南入蜀水北注漢津謂之盤余口庾仲雝曰磐余去胡城二十里
20 	漢水又左㑹文水文水在城固縣西北四十里兩水合流如文字水即門水也出胡城北山石穴中長老云杜陽有仙人宮石穴宮之前門故號其川為門川水為門水東南流逕胡城北三城竒對隔谷羅布深溝固壘髙臺相距門水右注漢水謂之髙橋溪口
21 	漢水又東黑水注之黑水在城固縣西北五里水出北山南流入漢庾仲雝曰黑水去髙橋三十里諸葛亮牋云朝發南鄭暮宿黑水四五十里指謂是水也道則百里也
22 	又東過城固縣南又東過魏興安陽縣南蔡傳云安陽今洋州真符縣真符在今洋縣州六十里元省入洋涔水出自旱山北注之旱山在今南鄭縣東南漢志安陽鬵谷水出西南入漢師古曰鬵音潛其字亦或從水涔潛古字通或以為禹貢之潛非是酈注云涔水即黃水也
23 	常璩華陽國記曰蜀以城固為樂城縣也安陽縣故□漢中魏分漢中立魏興郡安陽□焉涔水出西南而東北入漢左谷水出西南而東北入漢左宋本作右谷水出漢北即智水也朱曰六朝壻字皆書作聓此智水智鄉即聓水聓鄉也後世傳冩誤作智字北發聴山山下有穴水穴水東南流歴平川中謂之智鄉水曰智水川有唐公祠唐君字公房城固人也明一統志作唐公昉漢城固人王莽居攝二年公昉為郡吏忽遇異人授以藥拔宅仙去或云李八百居寒山公昉師事之學道得仙入雲臺山合丹服之白日升天雞鳴天上狗吠雲中唯以鼠惡留之鼠乃感激以月晦日吐腸胃更生故時人謂之唐鼠也公房升仙之日壻之何氏云之□釋作知行未還不獲同階雲路約以此川為居言無繁霜蛟虎之患其俗以為神因號為壻鄉故水亦即名焉百姓為之立廟於其處也刋石立碑表述靈異也壻水南歴壻鄉溪出山東南流逕通關勢南山髙百餘丈上有匈奴城朱云舊本作匈如城吳改作匈奴未有所因疑當作丘如城按元和志云匈奴城在今城固縣西吳本改原不誤朱自誤耳方五里濬塹三重髙祖北定三秦蕭何守漢中欲修北道通關中故名為通關勢壻水又東逕七女冢冢夾水羅布如七星髙十餘丈周迴數畝元嘉六年大水破墳墳崩出銅不可稱計得一塼刻云項氏伯無子七女造槨世人疑是項伯冢何氏云項伯封射陽侯冢安得在此水北有七女池池東有明月池狀如偃月皆相通注謂之張良渠盖良所開也壻水逕樊噲臺南在城固縣北五里臺髙五六丈上容百許人又東南逕大城固北城元和志漢水逕城固縣南去縣二里今城固縣北有城固北城漢置即大城固也乗髙勢北臨壻水水北有韓信臺在漢中府城內西南髙十餘丈上容百許人相傳髙祖齋七日置壇設九賓禮以禮拜信也壻水東迴南轉又逕其城東而南入漢水謂之三水口也漢水又東㑹益口益水在洋縣西北二十五里水出北山益谷東南流注于漢水
24 	漢水又東至灙城南在今洋縣東北二十三里興勢故城是也與洛谷胡云當作駱灙谷在縣北即駱谷之南口水合
25 	水北出洛谷谷北通長安其水南流右則灙水注之水發西溪東南流合為一水亂流南出際其城西南注漢水
26 	漢水又東逕小城固南今洋縣治即興道縣故城小城固城在縣東漢水經興道縣南去縣一百步寰宇記云漢水自發源至此屈曲行三百七十里入金州漢隂縣界
27 	州治大城固移縣北故曰小城固城北百二十里有興勢坂諸葛亮出洛谷戍興勢置烽火樓處通煦疑作照宋本作臨漢水東歴上濤而逕於龍下蓋伏石驚湍流屯激怒故有上下二濤之名龍下地名也有邱槨墳墟舊謂此館為龍下亭自白馬迄此則平川夾勢水豐壤原本譌壞沃利方三蜀矣度此溯洄從漢為山行之始
28 	漢水又東逕石門灘灘在洋縣東五十里山峽也東㑹酉水水北出秦嶺酉谷南歴重山與寒泉合水東出寒泉湧疑漏出字山頂望之交橫似若瀑布頽波激石散若雨灑勢同厭源風雨之池雷次宗豫章記云厭源山西北有洪井井北五六里有風雨池山髙凝激霏散逺灑若雨其水西流入于酉水酉水又南注漢謂之酉口
29 	漢水又東逕媯墟為灘在今金州治北梁州城虞舜常居之謂之媯墟帝王世記謂之姚墟
30 	世本曰舜居媯汭在漢中西城縣或言媯墟在西北舜所居也或作媯疑當作姚墟故舜所居當作姓也後或姓姚或姓媯媯姚之異事妄未知所從余按應劭之言是地於西城為西北也
31 	漢水又東逕猴何氏校改侯經灘山多猴猿好乗危綴飲故灘受斯名焉漢水又東逕大小黃金疑漏戍字南黄金戍在今洋縣黃金谷張魯築城西魏置黄金縣宋乾徳中并入真符縣
32 	山有黃金峭水北對黃金谷有黃金戍傍山依峭嶮折七里氐掠漢中岨此為戍與鐵城相對一城在山上容百餘人一城在山下可置百許人言其嶮峻故以金鐵制名矣昔楊難當令魏興太守薛健據黃金姜寳據鐵城鐵城戍在黄金廢縣西北八十里城在山上極險峻故名宋遣秦州刺史蕭思話話令隂平太守蕭祖攻拔之賊退酉水矣宋書蕭思話傳羌帥楊難當冦漢中起思話為橫野將軍南梁秦二州刺史遣南漢中太守蕭諱進據磝頭難當焚掠漢中引衆西還留其將趙溫守梁州魏興太守薛健據黃金諱遣隂平太守蕭坦赴黃金薛健副姜寳據鐵城鐵城與黄金相對去一里斫樹塞道坦進攻二戍拔之二月趙溫又率薛健來攻坦營坦奮擊大破之賊退保西水今云蕭祖誤酉水作西水宋書之誤也
33 	漢水又東合蘧蒢溪口
34 	水北出就谷在長安西南其水南流逕巴溪戍西又南逕陽都坂東坂自上及下槃折一十九曲西連寒泉嶺漢中記曰自西城涉黃金峭寒泉嶺陽都坂峻崿百重絶日萬尋既造其峰謂以踰崧岱復瞻前嶺又倍過之言陟羊腸超煙雲之際顧看向塗杳然有不測之嶮山豐野牛野羊騰巖越嶺馳走若飛觸突樹木十圍皆倒山殫良岨地窮坎勢矣其水南歴蘧蒢溪謂之蘧蒢水而南流注于漢謂之蒢口陽都坂蘧蒢水皆在洋縣東北又有子午道在縣東一百六十里元和志黄金縣有驛即子午道也舊道在金州安康縣界梁王仁念別開此路
35 	漢水又東右㑹洋水明一統志洋水在西鄉縣東二十里自星子山出西北流入木馬河川流漫濶廣㡬里許洋水導源巴山東北流逕平陽城漢中記曰本西鄉縣治也自城固南城南入三百八十里距南鄭四百八十里洋川者漢戚夫人之所生處也髙祖得而寵之夫人思慕本鄉追求洋川朱本作追求洋川米帝為驛致長安髙帝為澤致長安蠲復其鄉更名曰縣又故目其地為洋川用表夫人誕載之休祥也城即定逺矣漢順帝永光七年封班超以漢中郡南鄭縣之西鄉為定逺侯即此也洋水又東北流入漢謂之城陽水口也隋志西鄉縣有洋水元和志經縣東八里平陽城在今西鄉縣南界漢水又東歴敖頭按宋書當作磝頭
36 	舊立倉儲之所傍山通道水陸嶮凑魏興安康縣治有戍統領流雜安康縣今為漢隂縣本漢安陽縣屬漢中郡晉改安康縣屬魏興郡漢水又東合直水
37 	水北出子午谷岩嶺下又南枝分東注旬水又南南下疑有脫文蓰閣下山上有戍置於崇阜之上下臨深淵張子房燒絶棧閣示無還也又東南歴直谷逕直城西而南流注漢直城西與今石泉縣接界寰宇記漢水在縣東百步
38 	漢水又東逕直城南魏地形志金城郡治直城縣其故城在今漢隂縣西又東逕千渡而至蝦蟇嶺原本譌頤歴漢陽潕口而屆于彭溪龍竈矣並溪澗灘磧之名也
39 	漢水又東逕晉昌郡之寧都縣南按晉昌郡乃晉恵帝時置後之魏興郡乃曹魏時置水經為漢人所作不當先有晉昌魏興之名恐疑是注譌作經文寧都故城在漢隂縣東七十里晉置屬晉昌郡唐改漢隂寰宇記漢水在漢隂縣南二里今在縣西沈約宋志魏興郡有廣隂縣其故城在今紫陽縣東南漢水在縣南門外
40 	縣治松溪口又東逕魏興郡廣城縣治王谷谷道南出巴獠有鹽井食之令人癭疾
41 	漢水又東逕魚脯溪口按注則溪字當作谷字舊西城廣城二縣指此谷而分界也又東過西城縣南漢水自紫陽縣界折而東北流入興安州界州本漢西城縣曹魏改魏興郡梁改為東梁州西魏以其地出金改為金州唐宋元明因之 本朝改曰興安州領縣五元和志漢水去州城百步水出麩金
42 	漢水又東逕鱉池而鯨灘鯨大也蜀都賦曰流漢湯湯驚浪雷奔望之天迥即之雲昏者也漢水又東逕嵐谷北口嶂逺溪深澗峽嶮邃氣蕭蕭以瑟瑟風颼颼而飀飀故川谷擅其目一作美矣
43 	漢水又東右得大勢
44 	勢岨急溪故亦曰急勢也依山為城城周二里在峻山上梁州督護吉挹所治苻堅遣偏軍韋鍾伐挹挹固守二年不能下無援遂陷晉書忠義傳吉挹字祖沖馮翊蓮勺人也孝武初為魏興太守加輕車將軍領晉昌太守苻堅遣將韋鍾攻魏興挹遣衆拒之斬首七百餘級加督五郡軍事鍾率衆欲趣襄陽挹又邀擊斬五千餘級鍾怒迥軍圍之挹又屢挫其鋭其後賊衆繼至挹力不能抗城遂陷挹引刀欲自殺其友止之挹不從其友逼奪其刀㑹賊執之挹閉口不言不食而死漢水右對月谷口
45 	山有坂月川於中黃壤沃衍而桑麻列植佳饒水田故孟達與諸葛亮書善其川土沃美也
46 	漢水又東逕西城縣故城南
47 	地理志曰西城故漢中郡之屬縣也漢末為西城郡建安二十四年劉備以申儀為西城太守儀據郡降魏魏文帝改為魏興郡治故西城縣之故城也氐略漢川梁州私朱箋曰舊本作私治謂氐略漢川梁州而私治于此也吳改𢎞治孫云當作移治何氏云作移為得吳謬矣治於此城內有舜祠在西鄉縣境內漢髙帝廟在城固縣東十里置民九户嵗時奉祠焉
48 	漢水又東為鱣湍
49 	洪波渀盪漰浪雲頽古耆舊言有鱣魚奮鰭遡流望濤直上至此則暴鰓失濟故因名湍矣
50 	漢水又東合旬水在今洵陽縣治南漢志漢中旬陽縣北山旬水所出南入沔水北出旬山東南流逕平陽戍下與直水枝分東注逕平陽戍入旬水旬水又東南逕旬陽縣今屬興安州與柞水合水西出柞溪南流逕重崖堡西屈而東流逕其堡南東南注于旬水旬水又東南逕旬陽縣南縣北山有懸書崖髙五十丈刻石作字今人不能上不知所道山下石壇上有馬跡五所名曰馬跡山旬水東南流注漢謂之旬口
51 	漢水又東逕木蘭塞南
52 	石岸有城名陵城周迴數里左岸壘石數十行重壘數十里中謂是處為木蘭塞云吳朝遣軍救孟達於此矣
53 	漢水又東左得育漢錐指作育溪與晉旬陽二縣分界於是谷漢水又東谷谷疑譌或當作合錐指作左得朱本作東注甲水口水出秦嶺山東南流逕金井城南又東逕上庸郡北與關柎水合水出上洛陽亭縣北青泥西山南逕陽亭聚西俗謂之平陽水南合豐鄉川水水出𢎞農豐鄉東山西南流逕豐鄉故城南京相璠曰南鄉浙縣有故酆鄉春秋所謂酆浙也左傳作豐析漢志𢎞農郡有析縣於地理屬𢎞農今屬南鄉何氏云南鄉當作南陽或作內鄉又西南合關柎水關祔水又南入上津注甲水甲水又東南逕魏興郡之與陽南宋本作興陽南按晉書地志魏興郡六縣有洵陽而無興陽宋本亦誤晉武帝太康中立甲水又東右入漢水漢水又東為龍淵淵上有胡鼻山石類胡人鼻故也下臨龍井渚淵深數丈
54 	漢水又東逕魏興郡之錫縣故城北此經文亦疑是注接為白石灘句文亦順
55 	為白石灘縣故春秋之錫穴地也故屬漢水衍中王莽之錫治也縣有錫義山在今鄖縣一名天心山方圓百里形如城四面有門上有石壇長十餘丈世傳列仙所居今有道士被髮餌术恒數十人山髙谷深多生嶶蘅草其草有風不偃無風獨搖漢水又東逕長利谷南入谷有長利故城舊縣也漢志漢中長利縣有鄖關其故城在今鄖西縣西南漢水又東歴姚方
56 	葢舜後枝居是處故地留姚稱也此下經云沔水東過襄陽縣北竊意與上文似不屬疑有錯簡及考胡渭禹貢錐指此下接沔水下篇東過堵陽縣云云至東逕隆中廿一節而後接東過襄陽北一卷為分三江入海而止相其文義殊為條貫但其升下篇于上篇之末而退中篇于沔水之尾必有所本東樵先生既赴玉樓無從親質姑從其改定之本撮録以俟再考
57 	水經注集釋訂訛卷二十七
URN: ctp:ws75909

31.卷二十八
1 	欽定四庫全書
2 	水經注集釋訂訛卷二十八歸安沈炳巽撰
3 	沔水中
4 	又東過堵陽縣堵陽縣今為河南南陽府裕州故城在今湖廣襄陽府鄖縣及南陽府之裕州界堵水出焉自上粉縣北流注之錐指引作堵水入焉堵水在襄陽竹山縣南源出陜西平利縣界下流過竹山縣東入漢水
5 	堵水自建平郡界故亭谷東歴新城郡郡故漢中之房陵縣也世祖建武元年封鄧晨為侯國也按後漢書鄧晨傳光武即位封晨房子侯注云房子今趙州縣漢志房子屬常山郡通典趙州臨城縣注云舊是房子天寳中改曰臨城今屬直𨽻正定府非沔水經行之地房陵今為襄陽府房縣又非鄧晨所封之國奈何以常山之房子譌作漢中之房陵耶所不解矣漢末以為房陵郡魏文帝合房陵上庸西城立以為新城郡以孟達為太守治房陵故縣有粉水縣居其上故曰上粉縣也上粉縣在今房縣境堵水之傍有別溪岸側土色鮮黃乃云可噉有言飲此水者令人無病而夀豈其信乎又有白馬山山石似馬望之逼真側水謂之白馬塞孟達為守登之而歎曰劉封申眈據金城千里而更失之乎為上堵吟音韻哀切有惻人心今水次尚歌之堵水又東北逕上庸郡故庸國也春秋文公十六年楚人秦人巴人滅庸庸小國附楚楚有災不救舉羣蠻以叛故滅之以為縣屬漢中郡漢末又分為上庸郡今石泉竹山二縣地城三面際水堵水又東逕方城亭而東北歴嵾山下而北逕堵陽縣南北流注于漢謂之堵口漢水又東謂之澇灘冬則水淺而下多大石又東為淨灘夏水急盛川多湍洑行旅苦之故諺曰冬澇夏淨斷官使命言二灘阻礙
6 	又東過鄖鄉縣南今鄖陽府治漢水又東逕鄖鄉縣南之西山山上有石蝦蟇倉卒看之與真不別
7 	漢水又東逕鄖鄉縣故城南謂之鄖鄉灘縣故黎也即長利之鄖鄉矣地理志曰鄖有關李竒以為鄖子國晉太康五年立以為縣鄖郷本漢錫縣唐屬均州元改鄖縣元和志鄖鄉縣漢水西自豐利縣界流入南去縣三里豐利今白河也漢水又東逕琵琶谷口
8 	梁益二州分境於此故謂之琵琶界也又東北流又屈東南過武當縣東北今為均州在襄陽府西北三百九十里西去興安州七百里
9 	縣西北四十里漢水中有洲名滄浪洲庾仲雝漢記謂之千齡洲非也是世俗語訛音與字變矣地說曰水出荊山東西胡引作南流為滄浪之水是近楚都故漁父歌曰滄浪之水清兮可以濯我纓滄浪之水濁兮可以濯我足余按尚書禹貢言導漾水東流為漢又東為滄浪之水不言過而言為者明非他水決入也葢漢沔水自下有滄浪通稱耳纒絡鄢郢胡引作鄀地連紀郢咸楚都矣漁父歌之不違水地滄浪洲傳朱箋滄浪洲傳宋本作按考洲傳但洲字恐亦譌當作按考經傳差為得耳宜以尚書為正耳自均州以至漢陽皆名滄浪之水故曰是近楚都
10 	禹貢錐指曰以今輿地言之漢水自南鄭縣南又東逕城固縣南城固在漢中府東少北七十里水去縣四里舊志云縣東二里有飲馬灘每子午二時潮響如雷又五里為上濤下濤龍亭廢縣在縣東龍亭山下即龍下也又東逕洋縣南洋縣在府東南一百二十里水去縣二里又東逕西鄉縣東北西鄉在府東南二百二十里又東南逕石泉縣南石泉在興安州西二百五十里水去縣五十步又東逕漢隂縣南漢隂在州西少北一百六十里水去縣八十里又東逕紫陽縣南紫陽在州西南一百八十里州志云有怯灘在縣西十五里水陡如鬭又大力灘在縣西八里兩岸夾石左右有兩石觜最為舟楫患又石梁灘在縣西當任河水口中宮灘在縣東南一里極髙險中流有柱石怒濤之聲如雷長灘在縣東四里近汝河灘不甚險商舟停集漁火絡繹皆漢水所經也又東北逕興安州北州志云州境漢江多灘麩灘串灘二郎灘為險而神灘尤甚明成化十三年知州鄭福於沍冬時用火燒石疏鑿以殺其勢舟行利焉州東一里有長春堤成化八年為水衝壊十五年鄭福增築髙堅萬厯二十年復加修築又東逕洵陽縣南旬陽在州東一百二十里水在縣南門外又東逕白河縣北白河在州東南一百七十里又東逕鄖西縣南鄖西在湖廣鄖陽府西一百四十里水去縣五十里又南逕鄖縣南明成化十二年置鄖陽府治鄖縣舊志云漢江自城西遶城南寳葢天馬諸山皆錯列漢濵又東逕均州北均州在襄陽府西北三百九十里水去州四十里經所謂又東為滄浪之水者也
11 	漢水又東為很子潭
12 	潭中有石磧洲長六十丈廣十八丈世亦以此洲為很子塟父於斯故潭得厥目焉所未詳也
13 	漢水又東南逕武當縣故城北
14 	世祖封鄧晨子堂按晨傳當作棠為侯國內有一碑文字磨滅不可復識俗相傳言是華君銘亦不詳華君何代之士
15 	漢水又東平陽川水注之水出縣北伏親山南歴平陽川逕平陽故城下平陽故城在今均州界又南流注于沔
16 	沔水又東南逕縣城東
17 	又東曾水注之水導源縣南武當山一曰太和山亦曰嵾上山山形特秀又曰仙室明一統志太和山在均州南一百二十里山有二十七峰三十六岩二十四澗五臺五井三泉三潭初名仙室山又名太嶽山正武奉元君之言遊覽至此改名太和其中一峰最髙者舊為天柱峰亦曰紫霄峰因棲止修煉後人謂非正武不足以當之又更名武當山荊州啚副記曰山形特秀異於衆嶽峰首狀博山香爐亭亭逺出藥食延年者萃焉晉咸和中歴陽謝允捨羅邑宰隠遁斯山故亦曰謝羅山曾水發源山麓逕越山隂東北流注于沔謂之曾口
18 	沔水又東逕龍巢山下
19 	山在沔水中髙十五丈廣員一里二百三十步山形峻峭其上秀林茂木隆冬不凋
20 	又東南逕涉都縣東宋本作城北故鄉名也按郡國志筑陽縣有涉都鄉者也漢武帝元光元年按史表是元封元年封南海守降侯子嘉為侯國均水於縣入沔謂之均何氏云圴當作汋詳汋水下口也涉都城在今穀城縣界均水自南陽府淅川縣流逕均州至榖城入漢今故道已湮
21 	又東南過鄼縣之西南
22 	縣治故城南臨沔水謂之鄼頭漢髙帝五年封蕭何為侯國也薛瓉曰今南鄉鄼頭是也茂陵書曰在南陽王莽更名南庾者也今光化縣有鄼縣故城
23 	又南逕榖城東又南過隂縣之西今榖城縣北有故榖城隂縣故城在今光化縣東北
24 	沔水東逕榖城南而不逕其東矣城在榖城山上春秋榖伯綏之邑也墉闉頽毀基塹亦存沔水又東南逕隂縣故城西故下隂也春秋昭公十九年楚工尹赤遷隂于下隂是也縣東有縣令濟南劉熹字德怡魏時宰縣雅好博古學教立碑載生徒百有餘人不終業而夭者因塟其地號曰生墳
25 	沔水又東南得洛溪口
26 	水出縣西北集池陂東南流逕洛陽城何氏云洛陽疑作筑陽北抗洛溪溪水東南注沔水也
27 	又南過筑陽東筑陽廢縣在今榖城縣東四里筑水出自房陵縣東過其縣南流注之
28 	沔水又南汎水流注之水出梁州閬陽縣魏遣夏侯淵與張郃下巴西進軍宕渠劉備軍汎口即是水所出也張飛自別道襲張郃於此水郃敗棄馬升山走還漢中汎水又東東下疑冇逕字巴西歴巴渠北新城上庸東逕汎陽縣故城南晉分筑陽立自縣以上山深水急狂渚崩湍水陸徑絶閬陽汎陽未詳所在
29 	又東逕學城南
30 	梁州大路所由也舊說昔者有人立學都於此值世荒亂生徒㒺依遂共立城以禦難故城得厥名矣汎水又東流注于沔謂之汎口也沔水又南逕闕胡云一作開林山東在穀城縣西北四里本郡陸道之所由山東有二碑其一即記闕林山文曰君國者不躋髙堙下先時或斷山罡宋本作岡以通平道民多病守長冠軍張仲瑜乃與邦人築斷故山道於當是作或當作於此立銘此銘其一郭先生碑先生名輔字甫成有孝友悅學之羙其女為立碑於此葢宋本作並無年號皆不知何代人也
31 	沔水又南逕筑陽縣東
32 	又南筑水注之杜預以為彭水也水出梁州新城郡魏昌縣界縣以黃初中分房陵立筑水東南流逕筑陽縣水中有孤石挺出其下澄潭時有見此石根如竹根而黃色見者多凶相與號為受疑譌石酉陽雜俎引此事作承受石所未詳也筑水又東逕筑陽縣故城南縣故楚附庸也秦平鄢郢立以為縣王莽更名之曰宜禾也建武元年世祖封吳財為侯國後漢書吳漢傳建武二十八年封漢子旴為筑陽侯今云元年吳財並誤筑水又東流注于沔謂之筑口沔水又南逕髙亭山東山有靈焉士民奉之所請有驗今南陽府榖城縣治即筑陽故城筑水在縣南髙亭山在縣北
33 	沔水又東為漆灘
34 	新野郡山都縣與順陽筑陽分界於斯灘矣又東過山都縣東北今襄陽縣西北有山都故城
35 	沔南有固城城側沔川即新野山都縣治也舊南陽之赤鄉矣秦以為縣漢髙后四年封衛將軍王愪為侯國按史表作王恬漢表作恬啓今云王愪誤沔北有和城即郡國志所謂武當縣之和城聚山都縣舊嘗治此故亦謂是處為故縣灘沔水北岸數里有大石激疑作礉下同名曰五女激或言女父為人所害居固城五女思復父怨故立激以攻城城北今淪於水亦云有人塟沔北墓宅將為水毀其人五女無男皆悉巨富共修此激似今墳宅然激作甚工又云女嫁為隂縣很子家貨萬金而自少小不從父語父臨亡意欲塟山上恐兒不從故命言塟我著渚下石磧上很子曰我由來不奉教今從語遂盡散家財作石塚積土繞之成一洲長數百步元康中始為水所壊今石皆如半榻許數百枚聚在水中佷子是前漢人襄陽太守胡烈有恵化補塞隄決民賴其利景元四年九月百姓刋石銘之樹碑於沔水又東偏淺冬月可涉渡謂之交湖兵戎之交多自此濟晉太康中得鳴石於此水撞之聲聞數里
36 	沔水又東逕樂山北今襄陽西北六十里獨樂山是也昔諸葛亮好為梁甫吟每所登遊故俗以樂山為名沔水又東逕隆中今襄陽府西三十里隆中山是也山下有諸葛亮宅宅西有避暑臺三顧門
37 	歴孔明舊宅北亮語劉禪云先帝三顧臣於草廬之中咨臣以當世之事即此宅也車騎沛國劉季和之鎮襄陽也與犍為人李安共觀此宅命安作宅銘云天子命我于沔之陽聽鼓鞞而永思庶先哲之遺光後六十餘年永平之五年習鑿齒又為其宅銘焉
38 	水經注集釋訂訛卷二十八
32.卷二十九

1 	欽定四庫全書
2 	水經注集釋訂訛卷二十九歸安沈炳巽撰
3 	沔水下　　潛水　　湍水均水　　　粉水　　白水泚水
4 	沔水又東過襄陽縣北
5 	沔水又東逕方山北方山一名萬山元和志云萬山一名漢臯山在襄陽縣西十一里與南陽鄧縣分界明一統志萬山在襄陽府城西十里襄沔記以紫蓋山萬山峴山為三峴山上有鄒恢碑按晉書郗鑒傳鍳之孫恢嘗鎮襄陽甚得關隴之和降附者動以千計此碑必郗恢所立誤作鄒恢耳魯宗之所立也山下潭中有杜元凱碑元凱好尚後名作兩碑並述已功一碑沉之峴山水中一碑下之於此潭曰百年之後何知不深谷為陵也晉書杜預傳預好為身後名刻石為二碑紀其勲績一沉萬山之下一立峴山之上曰馬知此後不為陵谷乎今云二碑俱沉水中恐誤山下水曲之隈云漢女昔遊處也故張衡南都賦曰遊女弄珠於漢臯之曲漢臯即方山之異名也
6 	沔水又東合檀溪水明一統志檀溪在襄陽府城西四里漢昭烈乗的盧西走至此溪一躍而過今已涸
7 	水出縣西柳子山下東為鴨湖湖在馬鞍山東北武陵王愛其峯秀改曰望楚山明一統志望楚山在襄陽府城西南八里舊有三名曰楚山曰馬鞍山曰筴山圖經云秦與齊韓魏攻楚方城秦軍登山以望楚因名一云宋武陵王駿屢登陟以望鄢城改今名溪水自湖兩分北渠即溪水所導也北逕漢陰臺西臨流望逺按眺農圃情邈灌蔬意寄漢陰故因名臺矣莊子子貢南遊於楚反於晉過漢陰見一丈人方為圃畦鑿隧而入井抱甕而出灌子貢教之鑿木為橰挈水若抽為圃者笑曰有篾械者必有襪事吾非不知羞而不為也又北逕檀溪上下疑有脱文謂之檀溪宋本溪下有水字側有沙門釋道安寺即溪之名以表寺目也溪之陽有徐元直崔州平故宅悉人居故習鑿齒與謝安書云每省家舅司檀溪當從宋本作縱目檀溪念崔徐之友宋本作文未嘗不撫膺躊蹰惆悵終日矣溪水傍城北注昔劉備為景升所謀乗的盧馬西走墜於斯溪世語曰備屯樊城劉表禮焉憚其為人不甚信用曾請備宴㑹欲因㑹取備備覺之偽如厠潛遁出所乗馬名的盧騎的盧走渡襄陽城西檀溪水中溺不得出備急曰的盧今日厄矣可努力的盧乃一躍三丈遂得過乗桴渡河中流而追者至以表意謝之曰何去之速乎變孫盛曰此不然之言備時羈旅客主勢殊若有此 豈敢晏然終表之世而無釁故乎此皆世俗妄說非事實也西去城里餘北流注於沔一水東南出應劭曰城在襄水之陽故曰襄陽也是水當即襄水也城北枕沔水即襄陽縣之故城也今襄陽縣治即襄陽故城謂之壘城在郡治之西王莽之相陽矣楚之北津戍也今大城西壘是也其上古鄢都盧羅之地秦滅楚置南郡號此為北部焉建安十三年魏武平荊州分南郡立為襄陽郡荊州刺史治邑居隱賑朱本云當作殷賑薛綜西京賦注云殷賑謂富饒也冠蓋相望一都之㑹也城南門道東有三碑一碑是晉太傅羊祜碑一碑是鎮南將軍杜預碑一碑是安南將軍劉儼碑並是學生所立城東門外二百歩劉表墓太康中為人所發見表夫妻其尸儼然顔色不異猶如平生墓中香氣逺聞三四里中經月不歇今墳冢及祠堂猶髙顯整頓城北枕沔水水中常苦蛟害襄陽太守鄧遐負其氣果拔劍入水蛟繞其足遐揮劍斬蛟流血丹水自後患除無復蛟難矣昔張公遇害亦亡劍於是水後雷氏為建安從事逕踐瀨溪所畱之劍忽於其懐躍出洛水初由是劍後變為龍雷次宗豫章記云雷孔章為豐城令於縣掘得二劍一以進司空張華後華遇害此劍飛入襄城水中孔章臨亡戒其子恒以所留之劍自隨後其子為建安從事經淺瀨其劍忽於腰間躍出遂見一龍相隨而去故吳均劍騎詩云劍是兩蛟龍何氏云道元與吳均同時安得引用其詩疑此書後人之附益者多矣張華之言不孤為驗矣
8 	沔水又逕平魯城南
9 	城魯宗之所築也故城得厥名矣東對樊顧氏云當作東對樊城此漏城字仲山甫所封也漢晉春秋稱桓帝幸樊城百姓莫不觀有一老父獨耕不輟議郎張溫使問焉父嘯而不答溫因與之言問其姓名不告而去城周四里南半淪水建安中關羽圍于禁於此城㑹沔水泛溢三丈有餘城陷禁降龐徳奮劍乗舟投命於東岡魏武曰吾知于禁三十餘載至臨危授命更不如龎徳矣城西南有曹仁記水碑杜元凱重刋其後書伐吳之事也樊城在縣北三里舊志隄防至切者在襄樊二城蓋二城並峙中流如峽口且唐鄧之水從白河南注橫截漢流以故波濤激射城堤為害最切
10 	又從縣東屈西南淯水從北來注之襄陽城東有東白沙白沙北有三洲東北有宛口即淯水所入也淯水入漢處名三洲口在襄陽縣東北
11 	沔水中有魚梁洲
12 	龎徳公所居士元居漢之陰在南白沙故世謂是地為白沙曲矣司馬徳操宅洲之陽望衡對宇懽情自接泛舟褰裳率爾休暢豈待還桂拖於千里貢寸心於永思哉水南有層臺號曰景升臺蓋劉表治襄陽之所築也言表盛遊於此常所止憩表性好鷹嘗登此臺歌野應來曲其聲韻似孟達上堵吟矣景升臺今名呼鷹臺在府城北二十里宋蘇軾詩莫上呼鷹臺平生笑劉表李豸詩呼鷹復何用臥龍獨不顧沔水又逕桃林亭東明一統志襄陽府南六里有桃林晉桓冲北伐屯軍於此是時食桃至春其核萌生遂成茂林但桑欽漢人不當先有此名恐另是一桃林也錐指曰桃林亭在襄陽縣東南又逕峴山東山上有桓宣所築城孫堅死於此又有桓宣碑羊祜之鎮襄陽也與鄒潤甫嘗登之及祜死後人立碑於故處望者悲感杜元凱謂之墮淚碑峴山在襄陽府南七里晉書羊祜傳祜樂山水每風景必造峴山置酒言詠終日不倦常慨然嘆息顧謂從事鄒湛等曰自有宇宙便有此山由來賢逹勝士登此逺望如我與卿者多矣皆湮滅無聞使人悲傷如百歲後有知魂魄猶應登此也湛曰公徳冠四海道嗣前哲令聞令望必與此山俱傳至若湛輩乃當如公言耳及祜薨襄人感其徳立祠刻碑其上歲時饗祭望其碑者莫不流涕杜預因名為墮淚碑山上又有征南將軍胡罷碑又有征西將軍周訪碑山下水中杜元凱碑處
13 	沔水又東南逕蔡洲在府城東北漢水中漢長水校尉蔡瑁居之故名蔡洲襄陽耆舊傳蔡瑁字徳珪性豪自喜為魏武所親家在蔡洲上屋宇甚好四牆皆以青石結角婢妾數百人別業四五十處洲大岸西有洄湖停水數十畝長數里廣減百步水色常淥楊儀居上洄楊顒居下洄襄陽耆舊傳楊儀字威公為蜀相諸葛亮長史亮出軍儀常規晝分部籌度糧穀不稽思慮須臾便了楊顒字子昭為丞相亮主簿亮自校簿書顒諫曰坐而論道謂之三公今明公親校簿不亦勞乎及顒死亮泣三日曰掾曹非楊顒於朝中多損益矣與蔡洲相對在峴山南廣昌里又與襄陽湖水合水上承鴨湖東南流逕峴山西又東南流注白馬陂水又東入侍中襄陽侯習郁魚池郁依范蠡養魚法作大陂陂長六十歩廣四十歩池中起釣臺池北亭郁墓所在也列植松篁於池側沔水上郁所居也又作石伏逗引大池水於宅北作小魚池池長七十歩廣十二歩西枕大道東北二邊限以髙堤楸竹夾植蓮芡覆水是遊宴之名處也山季倫之鎮襄陽每臨此池未嘗不大醉而還恒言此是我髙陽池故時人為之歌曰山公出何去往至髙陽池日暮倒載歸酩酊無所知習家池在襄陽府城南八里後漢習郁嘗穿此池依范蠡養魚法中築釣臺臨殁謂其子曰必𦵏我近魚池後山簡鎮襄陽每出遊多之池上置酒輒醉名之曰髙陽池宋曽子固詩未脫迂疎笑山簡更須同上習池遊王荆公詩遙想習池寒月夜幾人談笑伴詩翁其水下入沔沔水西又有孝子墓河南秦氏性至孝事親無倦親沒之後負土成墳常泣血墓側人有咏蓼莪者氏為泣涕悲不自勝於墓所得病不能食虎常乳之百餘日卒今林木幽茂號曰孝子墓也其南有蔡瑁冢冢前刻石為大鹿狀甚大頭髙九尺制作甚工
14 	沔水又東南逕邑城北
15 	習郁襄陽侯之封邑也故曰邑城矣襄陽耆舊傳習郁字文通為黄門侍郎封襄陽公
16 	沔水又東合洞口
17 	水出安昌縣故城東北大父山西南流謂之白水又南逕安昌故城東屈逕其縣南縣故蔡陽之白水鄉也漢元帝以長沙卑濕分白水上唐二鄉為舂陵縣漢志南陽郡舂陵故蔡陽白水鄉上唐鄉師古曰漢買記云元朔五年以零陵泠道之舂陵鄉封長沙王子為舂陵侯至戴侯仁以舂陵地形下濕上書徙南陽元帝許之以蔡陽白水鄉徙仁為舂陵侯光武即帝位改為章陵縣置園廟焉後漢書郡國志章陵故舂陵世祖更名古今注曰建武十八年使中郎將耿遵築城魏黃初二年更從今名故義陽郡治也白水又西南流而左㑹昆水水導源城東南小山西流逕今山北又西南流逕縣南西流注於白水水北有白水陂其陽有漢光武故宅基址存焉所謂白水鄉也漢光武故宅在棗陽縣東南光武本紀建武三年十月幸舂陵祠園廟置酒舊宅大㑹故人父老注曰光武舊宅在今隨州棗陽縣東南宅南二里有泉焉張衡所謂龍飛泉也蘇伯河望氣處也一作蘇伯阿欎蘇伯阿望見舂陵城唶曰氣佳哉 欎葱葱及光武即位改曰章陵光武之征秦豐幸舊邑置酒極懽張平子以為真人南巡觀舊里焉東觀漢記曰明帝幸南陽祀舊宅召校官子弟作雅樂奏鹿鳴上自御塤箎和之以娛賔客又於此宅矣白水又西合濜水水出於襄鄉縣東北陽中山西逕襄鄉縣之故城北按郡國志是南陽之屬縣也濜水又西逕蔡陽縣故城東西南流注於白水又西逕其城南建武十六年按後漢書宗室四王傳是建武十三年封世祖封城陽王祉世子本為侯國應劭曰蔡水出蔡陽東入淮今於此城南更無別水唯是水可以當之川流宋本作川水西流苦其不東且淮源岨礙山河無相入之理蓋應氏之誤耳洞水又西南流注於沔水
18 	又東過中盧縣東淮水自房陵縣淮山東流注之今南漳縣東有中盧故城
19 	縣即春秋廬戎之國也縣故城南有水出西山山有石穴出馬謂之馬穴山今名馬窟山在光化縣東五里漢時有數百匹馬出其中馬形小似巴滇馬三國時陸遜攻襄陽於此穴又得馬數十匹送建業蜀使至有家在滇池者識其馬毛色云其父所乗馬對之流涕其水東流一百四十里逕城南名曰浴馬港言初得此馬洗之於此因以名之亦云乗出沔次浴之又曰洗馬既渡沔宿處名之曰騎亭然侯水諸蠻北遏是水南壅淮川以周田溉下流入沔
20 	沔水又東南流逕黎丘故城西黎丘城在今宜城縣東郡國志南郡印縣有犁丘城即此
21 	其城下對繕州秦豐居之故更名秦洲王莽之敗也秦豐阻兵於黎丘黎丘城在觀城西二里建武三年光武遣征南岑彭擊豐四年朱祐自觀城瀹按光武紀建武四年十一月建義大將軍朱祐率二將軍圍秦豐於黎丘此瀹字當作圍豐於黎丘是也沔水又南與疏水合水出中廬縣西南東流至即縣北界漢志南郡有邔縣此之即縣乃邔字之譌觀下經文可見東入沔水謂疏口也水中有物如三四歲小兒鱗甲如鮮鯉射之不可入七八月中好在磧上自曝膝頭似虎掌爪常没水中出膝頭小兒不知欲取弄戲便煞人或曰人有生得者摘其臯厭可以小使名為水唐者也後漢書郡國志引荆州記云中廬縣南十五里有陵水東流注沔水中有物如馬甲如鮮鯉不可入七八月中好在磧上自暴膝頭如虎掌爪小兒不知欲取弄戲便殺人或曰生得者摘其鼻厭可小小使名曰水盧十道志引襄沔記作水虎或云鼻厭者水虎之勢也可為媚藥
22 	又南過邔音忌一作印縣東北元和志本漢邔縣城東臨漢江古諺邔無東言東逼漢江其地短促也
23 	沔水之左有騎城周迴二里餘高一丈六尺即騎亭也縣故楚邑也秦以為縣漢髙帝十一年封黃極忠為侯國史表黄極忠封邔侯縣南有黃家墓墓前有雙石闕彫制甚工俗謂之黃公闕黃公名尚為漢司徒沔水又東逕豬蘭橋橋本名荻蘭宋本作木蘭橋橋之左右豐蒿荻於橋東劉季和大養猪襄陽太守曰此中作猪屎臭可易名猪蘭橋百姓遂以為名矣於橋東下有譌誤疑當作襄陽太守劉季和於橋東大養猪朱云劉季和名洪沛國相見襄陽耆舊傳橋北有習郁宅宅側有魚池池不假功自然通洫長六七十歩廣十丈常出名魚
24 	沔水又南得木里水㑹
25 	楚時於宜城東穿渠上口去城三里漢南郡太守王寵又鑿之引蠻水灌田謂之木里溝逕宜城東而東北入於沔謂之木里水口也
26 	又南過宜城縣東夷水出自房陵縣東流注之蠻水發源自房陵縣界經南漳入宜城西南六十里入漢江
27 	夷水蠻水也桓溫父名夷改曰蠻水桓温父名彛此云夷蓋嫌音之同也夷水導源中廬縣界康狼山山與荊山相隣其水東南流歴宜城西上謂之夷溪又東南逕羅川城故羅國也又謂之鄢水春秋所謂楚人伐羅渡鄢者也夷人又東南流與零水合零水即汴一作汒疑作沵水也上通梁州没陽縣之默城山司馬懿出沮之所由其水東逕新城縣之沵鄉縣縣分房陵邱謂之沵水又東歷軨鄉謂之軨水晉武帝平吳割臨沮之北鄉中廬之南鄉立上黃縣治軨鄉沵水又東歴宜城西山謂之沵溪東流合於夷水謂之沵口也與夷水亂流東出謂之淇水逕蠻城城南疑當作南城在宜城南三十里春秋若敖自羅敗退及鄢亂次以濟淇水是也夷水又東注於沔昔白起攻楚引西山谷水即是水者也舊堨去城一百許里水從城西灌城東入注為淵今熨斗陂是也在荆州府當陽縣東北八十里水潰城東北角百姓隨水流死於城東者數十萬城東皆臭因名其陂為臭池後人因其渠流以結陂田城西陂謂之新陂覆地數十頃西北又為土門陂從平路渠以北木蘭橋以南西極土門山東跨大道水流周通其水自新陂東入城城故鄢郢之舊都秦以為縣漢惠帝三年改曰宜城其水歴大城中逕漢南陽太守秦頡墓北墓前有二碑頡郡人也以江夏都尉出為南陽太守逕宜城中見一冢疑當作家東向頡住車視之曰此居處可作冢後卒於南陽喪還至昔住車處車不肯進故吏為市此宅葬之孤墳尚整冢前有二碑城南有宋玉宅在荆州府歸州舊治東五里玉邑人雋才辨給善屬文而識音也其水又逕金城前縣南門有古碑猶存其水又東出城東注臭池臭池溉田陂水散流又入朱湖陂朱湖陂亦下灌諸田餘水又下入木里溝木里溝是漢南郡太守王寵所鑿故渠引鄢原本譌𨻳水也灌田七百頃白起渠溉三千頃膏良肥美更為沃壤也縣有太山山下有廟漢末多士其中何氏改名士居其中刺史二千石卿長數十人朱軒華蓋同㑹於廟下荊州刺史行部見之雅嘆其盛號為冠蓋里而刻石銘之此碑於永嘉中始為人所毀其餘文尚有可傳者其辭曰峨峨南岳烈烈離明寔敷儁又君子以生惟此君子作漢之英徳為龍光聲化鶴鳴此山以建安三年崩聲聞五六十里雉皆屋雊縣人惡之以聞侍中龎季云山崩川竭國土將亡之占也十三年魏武平荆州沔南彫散沔水又逕鄀縣故城南故城在今宜城縣東南
28 	古鄀子之國也秦楚之間自商密遷此為楚附庸楚滅之以為邑縣南臨沔津津南有石山上有古烽火臺縣北有大城即楚昭王為吳所迫自郢徙都之所謂鄢郡疑是鄀盧羅之地也左傳云吳人敗楚舟師楚國大惕于是乎遷鄀而改紀其政秦以為縣
29 	沔水又東敖水注之敖水在竹山縣西一十里水出新市縣東北新市縣今為京山縣境其故城在縣南三十里又西南南下疑有逕字太陽山西南流逕新市縣北又西南而右合枝水水出大洪山而西南流逕襄陽郡疑是鄀縣界西南逕秋疑是狄城東南左注敖水敖水又西南流注於沔寔胡氏作是曰滶口沔水又南胡氏作東逕石城西石城即今陸安府治漢水自宜城南流一百七十里至府濁流齧決最為可虞城因山為固晉太傅羊祜鎮荊州立晉惠帝元康九年分江夏西部置竟陵郡治此
30 	沔水又東南與臼水合臼水在京山縣北一十里水出竟陵縣竟陵縣即今景陵縣故城在今安陸府南東北耶屈山明一統志作聊屈山在京山縣東三十里一名盧屈山西流注於沔魯定公四年吳師入郢昭王奔隨濟於成臼謂是水者也又東過荊城東
31 	沔水自荆東南流逕當陽縣今屬荆州府之章山東山上有故城太尉陶侃伐杜曽所築也禹貢所謂內方山至於大別者也既濱帶沔流寔㑹尚書之文矣沔水又東右㑹權口
32 	水出章山東南流逕權城北今荆門州東南有權城古之權國也春秋魯莊公十八年楚武王克權權叛圍而殺之遷權於那處是也按左傳楚武㠪克權使鬭緡尹之以叛圍而殺之遷權於那處則叛者乃緡也道元所引似失本意且事亦不在此時乃十八年傳中追述之耳東南有那口城杜預曰權國名南郡當陽縣東南有權城那處楚地南郡編縣東南有那口城權水又東入於沔
33 	沔水又東南與陽口合陽水即楊水漢志漳水東至江陵入陽水陽水入沔是為陽口古之漳澨也
34 	水上承江陵縣赤湖明一統志在今荆州府西北一十里相傳晉桓元挾帝西幸劉毅等追襲敗元於此血流水赤故名江陵西北有紀南城明一統志紀南城在荆州府北一十里史記注楚都於郢今江陵縣北紀南城是至平王更城郢在江陵東北故郢城是荆州記昭㠪十年吳通漳水灌紀南入赤湖進灌郢城則郢與紀南為二城矣楚文王自丹陽徙此平王城之班固言楚之郢都也城西南有赤坂罡罡下有瀆水東北流入城名曰子胥瀆蓋吳師入郢所開也謂之西京湖又東北出城西南注於龍陂陂古天井水也廣圓二百餘歩在靈溪東江堤內水至淵深有龍見於其中故曰龍陂陂北有楚莊王釣臺在江陵縣西南龍陂北高三丈四尺南北六丈東西九丈陂水又逕郢城南東北流謂之楊水又東北路曰湖水注之當作東北流白湖水注之湖在大港北巷疑作港南曰中湖南堤下曰昏官湖三湖合為一水東通荒谷荒谷東岸有冶父城春秋傳曰莫敖縊於荒谷群帥囚於冶父謂此處也春秋水盛則南通大江否則南迄江堤北逕方城西方城即南蠻府也又北與三湖㑹故盛𢎞之曰南蠻府東有三湖源同一水葢徙治西府也宋元嘉中通路自湖下注楊水以廣運漕楊水以東歴天井北井在方城北里餘廣員二里其深不測井有潛室見輒兵兵下疑有脫文西岸有天井臺因基舊堤臨際水湄遊憇之佳處也楊水又東北流得東赤湖水口湖周五十里城下陂池皆來㑹同湖東北有大置疑衍臺高六丈餘縱廣八丈一名清暑臺秀宇層明通望周博遊者登之以暢逺情楊水又東入華容縣有靈港水西通赤湖水口地多下湖周五十里城下陂池皆來㑹同又有子胥瀆蓋入郢所開也水東入離湖湖在縣東七十五里國語所謂楚靈王闕為石郭陂漢以象帝舜者也今國語無此石郭象舜語湖側有章華臺臺高十丈基廣十五丈左丘明曰楚築臺於章華之上韋昭以為章華亦地名也王與伍舉登之舉曰臺高不過望國之氛祥大不過容宴之俎豆蓋譏其奢而諫其失也明一統志章華臺有二一在荆州府城外沙市一在監利縣東北皆傳以為楚靈王所築其在監利者又名三休臺按曰翟王使使之楚楚王誇之饗於章華之臺三休乃至臺名三休疑取之此言此瀆靈王立臺之日漕運所由也其水北流注於楊水楊水又東北與祥溪水合水出江陵縣北蓋諸池散流咸所㑹合積以成川東流逕魯宗之壘南當驛路水上有大橋隆安三年桓元襲殷仲湛於江陵仲湛北奔縊於此橋祥溪又東注船宮湖湖水又東北入女觀湖湖水又東入於楊水楊水又北逕竟陵縣西又北納巾吐柘柘水即下楊水也巾水出縣東一百九十里西逕巾城下城下置巾水戍晉元熙二年竟陵郡上巾水戍山得銅鐘七口言之上府巾水又西逕竟陵縣北西逕楊水謂之巾口水西有古竟陵大城古鄖國也鄖公辛所冶所謂鄖鄉矣昔白起㧞郢東至竟陵即此也秦以為縣王莽之守平矣世祖建武十三年更封劉隆為侯國城傍有甘魚陂左傳昭公十三年公子黑肱為令尹次於魚陂者也楊水又北注於沔謂之楊口中夏口也曹太祖之追劉備於當陽也張飛按矛於長坂備得與數騎邪趣漢津遂濟夏口是也沔水又東得滻口其水承大滻馬骨諸湖水周三四百里及其夏水來同浩胡氏引作渺若滄海洪潭疑是濤巨浪縈連江沔故郭景純江賦云其傍則有朱滻丹漅是也
35 	又東南逕江夏雲杜縣東中夏水從西來注之雲杜縣今安陸府治
36 	即堵口也禹貢錐指云通典復州沔陽縣冇漢雲杜縣故城在縣西北有夏水沔水今沔陽州南長夏河即夏水自監利縣流徑州南四十里與潛江縣分水又東北至於漢堵口今失其處蓋為水所湮也漢水在州北一百里自潛江流入與景陵分水又東入漢川縣界為中夏水縣故䢵亭左傳所謂若敖娶於䢵是也禹貢所謂雲土夢作又故縣取名焉縣有雲夢城城東北
37 	沔水又東逕左桑
38 	昔周昭王南征船人膠舟以進之昭王渡沔中流而沒死於是水齊楚之㑹齊侯曰昭王南征之不復寡人是問屈完曰君其問諸水濵庾仲雍言杜老云百姓佐昭王䘮事於此成禮而行故曰佐䘮左桑字失體耳
39 	沔水又東合區一作巨亮水口水北承亮湖南達於沔
40 	沔水又東得合驛口
41 	庾仲雍言須導杜耆舊云朝廷驛使合王䘮於是因以名焉今須導村正有大歛口言昭王於是殯歛矣沔水又東謂之橫桑
42 	言得昭王䘮處也
43 	沔水又東謂之鄭潭
44 	言鄭武公與王同溺水於是今謂世數既懸為不近情矣斯乃楚之鄭鄉守邑大夫讚公言故世以為鄭公潭耳
45 	沔水又東得死沔何氏云死沔當是河之祐瀆言昭王濟自是死沔故有死沔之稱王尸豈逆流乎但千古芒昧難以昭知推其事類似是而非矣沔水又東與力口合力口在今景陵縣東南
46 	有溾水出竟陵郡新陽縣西南河疑有訛字地山東流逕新陽縣南縣治雲杜故城分雲杜立溾水又東南流注宵城縣南大湖又南入於沔水是曰力口
47 	沔水又東南溳水入焉元和志安陸縣溳水故清發水也西北自隨縣流入注於沔今在漢陽縣西北
48 	沔水又東逕沌水口水南通縣之大白湖湖水東南通江又謂之沌口
49 	沔水又東逕沌陽縣北沌陽廢縣在今漢陽府西六十里臨嶂山下晉置後廢處沌水之陽也沔水又東逕林鄣故城林鄣故城在臨嶂山上北晉建興二年太尉陶侃為荊州鎮此也
50 	又南至江夏沙羨縣北今為武昌府治及詣屬縣南入於江庾仲雍曰夏口一曰沔口矣尚書禹貢云漢水南至大別入江春秋左傳定公四年吳師伐郢楚子常濟漢而陳自小別至於大別京相璠春秋土地名曰大別漢東山名也大別山在漢陽府城東北漢江右三國南北之際恒為必爭之地一名翼際山一名魯山舊有魯肅祠因名在安豐縣南杜預釋地曰二別近漢之名無縁乃在安豐也
51 	禹貢錐指曰大別山在漢陽府城東北半里漢水西岸左傳小別至於大別杜預云禹貢漢水至大別南入江然則此二別在江夏界水經注江水東逕魯山南古翼際山也地說曰漢與江合於衡北翼際山傍者也山上有吳江夏太守陸渙所治城蓋取二水之名地理志曰夏水過郡入江故曰江夏也舊治安陸吳乃徙此山左即沔口矣沔左有卻月城故曲陵縣後乃沙羡音夷縣治也元和志魯山一名大別山在漢陽縣東北一百歩其山前枕蜀江北帶漢水山上有吳將魯肅神祠渭按禹貢大別山杜元凱已知在江夏不在安豐酈氏亦主杜說而終不能指魯山為大別至唐人始能言之左傳定公四年吳子伐楚舎舟於淮汭自豫章與楚夾漢史皇謂子常必速戰乃濟漢而陳自小別至於大別三戰子常知不可欲奔史皇止之十一月庚辰陳於柏舉吳師大敗楚師子常奔鄭孔疏云小別當在大別之東何則子常從小別與吳戰退而至大別明自東而漸西也今按豫章杜注云漢東江北地自豫章與楚夾漢謂吳軍漢東楚軍漢西也子常濟漢而陳自小別至於大別言其師衆為長陳自西及東若此其逺兩軍合戰則自大別以東尋傳文無從小別與吳戰退而至大別之事也小別當在大別之西孔說正相反今漢川縣東南有甑山即小別山元和志云小別山在㲼川東南五十里唐㲼川縣在今漢川縣北三十里故里數有不同耳索隠云大別山土人謂之甑山蓋承孔疏之誤二別相去一百二十餘里
52 	案地說言漢水東行觸大別之陂南與江合則與尚書杜預相符但今不知所是矣
53 	禹貢錐指云以今輿地言之漢水自均州北又東南逕光化縣西南光化襄陽府西北一百八十里水去縣十五里又東南逕榖城縣東北榖城在府西北一百二十里水去縣二十五里又東南逕襄陽縣北縣為襄陽府治東南三十里漢水中有龍尾洲縣志云漢水重濁與大河相似襄陽實當其衝為害最劇自唐以來皆築隄遶城以防潰決又東南逕宜城縣東宜城府東南一百二十里水去縣四里又南逕鍾祥縣西鍾祥為安陸府冶又南逕荆門州東荆門府西九十里水去州一百二十里又東南逕京山縣西南京山府東一百五十里又東逕潛江縣北潛江府南少東二百卜里水去縣二十里又東逕景陵縣南景陵府東南二百十里水去縣五十里又東逕沔陽州北沔陽府西少東三百三十里水去縣一百里州志云漢水由荆門州界折而東大小羣川咸滙焉勢盛流濁浸淫盪決為患無已而潛江地居汙下遂為衆水之壑一望瀰漫無復涯際漢水經其間重湖浩渺經流支川不可辨也蓋漢水為湖北之害而襄郢二州為甚潜江又承襄郢之委流當漢江曲折迴合之處瀦為大澤勢不能免矣而景陵沔陽又潛江之委流也今沔陽四境唯湖陂連亘幾數百里皆為漢水所滙蓋漢水性曲往往十里九灣語曰勁莫如濟曲莫如漢郢沔之間波流迴盪自必瀦為藪澤小民見填淤之利復從而隄防之為民牧者人不講於節宣之宜疏瀹之理歲月之間茍辛無事大水時至則委之洪濤中耳童承敘曰漢水至濁與江湖水合其流必澄故常填淤而沮澤之區因成沃壤民漸芟剔墾為阡陌又因其地之髙下修隄防以障之大者廣輪數十里小者十餘里謂之曰垸其不可隄者悉棄為萊蕪昔時垸必有長統丁夫主修葺其後法久弊滋修不以時垸愈多水愈迫客堤愈髙主堤愈卑故水至不得寛緩湍怒迅激勢必衝齧主堤先受其害客堤隨之泛濫洶湧悉為巨浸矣又東逕漢陽縣北縣為漢陽府治水去縣三里又東至大別山折而南是為漢口經所謂過三澨至大別南入於江者也堤防考云舊時漢水從黄金口入排沙口東北折抱牯牛洲至鵞公口又西南轉北至郭師口對岸曰襄河口約長四十里漢水徑從此下而故道遂淤今魚利畧存不通舟楫俗呼為襄河以上流自襄陽來也按漢水本東行觸大别之陂而南回入江今則自郭師口以上決而東逕大别山後入江非復古之夏汭矣漢志云東漢水一名沔過江夏謂之夏水入江又云沮水南至沙羡南入江過郡五武都漢中南陽南郡江夏行四千里蓋曲莫如漢故其所行有若是之逺也
54 	沔水與江合流又東過彭蠡澤尚書禹貢滙澤原本訛釋也鄭元曰滙回也漢與江鬭轉東成其澤矣尚書古文解曰彭蠡今鄱陽湖也納江西饒信州諸水自南康軍星子縣東北至湖口縣入江朱子全書曰彭蠡之為澤寔在大江之南然以地勢北髙而南下故其入於江也反為江水所遏而不得遂因卻而自瀦以為是彌漫數十百里之大澤尚書解曰江漢之水相合而其流浸大於是東流於彭蠡大澤水既鍾於彭蠡則有所迴旋曲折不至於泛濫漂悍以衝突下流之勢故東為北江入於海也蓋先為之滙而後為之歸也黃潤玉書解曰敘漢江皆言東者主岷嶓居西而云非指曲折為文也禹貢集解曰三江相㑹而南不能以敵中北西來之勢故中北遏南而南相與迴旋而為一大澤者其來久矣今禹本其所由有澤之因故歸之於漾而為之言曰東滙澤為彭蠡而於江亦曰㑹於滙耳其實彭蠡一澤三江之水為之也說者未有發明之義王充耘讀書管見曰江漢二水勢圴力敵皆能自達於海者也故禹貢雖紀其合流仍各見其首尾紀其合流故於漢水言南入於江江漢朝宗於海各見其首尾故於漢水言東滙澤為彭蠡東為北江入於海於江水則言東迤北㑹為滙東為中江入於海彭蠡固江漢之所滙者也今春月江水暴漲則滙而入湖蓋江流浩渺而其下束以小孤山水道狹甚其勢不得不逆流而入此澤故有發舟湖口無風而一夕達鄱陽之安仁者問其故乃舟乗逆流行甚迅速猶隨潮而上者也故江水之滙衆所共知今乃疑之顧弗深考耳且謂漢自大别入江合流已七百餘里安能復識其滙澤者為漢水邪亦可謂膠固之甚者矣夫單叙漢水源流則其勢不得不以漢為主但既云南入江則東滙澤為彭蠡即江漢共滙可知矣不成曰南入於江東與江共滙澤為彭蠡然後為明白邪又謂彭蠡在大江之南當曰南滙不當曰東滙滙既在南則當曰北為北江不當曰東為北江其論南北反戾幾為可笑蓋江漢兩水皆發源西蜀而東流入海獨漢水到大別入江則析而南流與江相合仍舊東流而滙為彭蠡又東流為北江以入海其東西南北以天下大勢論不主一江南北而言也今若欲改云南滙彭蠡則是南流入江之後又南滙彭蠡則漢水當逆流向洞庭矣滙澤之後不云東為北江而云北為北江則漢又當決破安慶横入淮河矣
55 	又東北出居巢縣南秦置居巢縣即今廬州府無為州之巢縣界也古巢國也湯伐桀桀奔南巢即巢澤也尚書周有巢伯來朝春秋文公十二年夏楚人圍巢巢羣舒國也舒叛故圍之永平元年漢明帝更封菑邱侯劉般為侯國也江水自濡須口在巢縣治南一名天河水俗呼為馬尾溝源出巢湖東流經亞父山又東北注於江又東左㑹栅口水遵巢湖巢湖在今無為州巢縣西一十五里一名焦湖周圍四百餘里港汉大小三百六十占合肥舒城盧江巢四邑之境東逕烏上城北又東逕南譙僑郡城南又東絶塘逕附農山北又東左㑹清溪水水出東北馬子硯疑訛當是峴之清溪也東逕清溪城南屈而西南流歴山西南流注栅水謂之清溪口在六安州東六十里栅水又東左㑹白石山水水發白石山西逕李鵲城南西南注栅水栅水又東南積而為竇湖中有洲湖東有韓縱山山上有城山北湖水東出為後塘北湖湖南即塘也塘上有潁川僑郡故城也湖疑衍竇湖水東出謂之湖竇口湖水東出逕刺史山北歴韓縱山南逕流二山之間出王武子北城城在刺史山上湖水又東逕右塘穴北為中塘塘右四水中水出格虎山北山上有虎山有郭僧坎城水北有趙祖悅城並故東關城也昔諸葛恪帥師作東興堤以遏巢湖傍山築城使將軍全端留畧等各以千人守之魏遣司馬昭督鎮東諸葛誕率衆攻東關三城將毀堤遏諸軍作浮梁陳於堤上分兵攻城恪遣冠軍丁奉等登塘鼓譟奮擊朱異等以水軍攻浮梁魏征東胡遵軍士爭渡梁壞投水而死者數千塘即東興堤城亦關城也栅水又東南逕髙江産城南胡景城北又東南逕張祖禧城南東南流屈而北逕鄭衛尉城西魏事已漏久字難用取悉推舊取新略究如此又北委折蒲浦出焉栅水又東南流注於大江謂之栅口水
56 	又東過牛渚縣南又東至石城縣漢置石城縣今江南池州府貴池縣是也經所謂石城縣者即宣城郡之石城縣也石城漢志屬丹陽郡晉以後屬宣城郡牛渚在姑熟烏江兩縣界中也姑熟今太平府當塗縣烏江在今和州蓋江水先經無為州然後至和州境也於石城東北減五百許里安得逕牛渚而方界石城也蓋經之謬誤也胡云水經此後一往多誤
57 	分為二其一東北流其一又過毘陵縣北為北江地理志曰毘陵縣今為常州府治舊㑹稽之屬縣丹徒縣也北二百歩有故城本毘陵郡治也舊去江三里岸稍毀遂至城下城北有揚州刺史劉繇墓淪於江江即北江也經書在北江則可又言東至餘姚則非考其逕流知經之悞矣地理志曰江水自石城東出逕吳國南為南江江水自石城東入為貴口東逕石城縣北晉太康元年𨽻宣城郡東合天溪溪水首受江北逕其縣故城東又北入南江按漢志以分江水繫石城南江繫吳縣至道元始貫穿為一條
58 	南江又東與貴長池水合水出縣南郎山北流為貴長池池水又北注於南江南江又南東逕宣城之臨城縣南
59 	又東合注涇水按吳分漢陵陽徳二縣地置臨城縣其廢址在今青陽縣南韋昭云涇水出蕪湖
60 	南江又東與桐水合按桐水出廣徳州西南白石山西北流逕建平縣南蓋即舊入南江之處左傳所謂桐汭也晉時南江已湮故杜預曰入丹陽湖今桐水自建平界又西北入髙淳界注丹陽湖也又東逕安吳縣安吳故城在今寧國府旌徳縣西十五里俗稱為沙城本晉縣屬宣城郡隋省安吳南陽二縣入涇縣號曰安吳溪又東旋溪水注之水出陵陽山陵陽山在寧國府城內岡巒盤屈孤峯秀拔為一郡之鎮下逕陵陽縣西為旋溪水昔縣人陽子明釣得白龍處後三年龍迎子明上陵陽山山去地千餘丈後百餘年呼山下人上山半與語谿中子安問子明釣車所在後二十年子安死山下有黃鶴栖其冢樹鳴常呼子安故縣取名焉子明事具列仙傳晉咸康四年改曰廣陽縣漢水又北合東溪水水出南里山北逕其縣東桑欽曰淮水出縣之東南北入大江其水又北歴蜀由山又北左合旋溪北逕安吳縣東晉太康元年分宛陵立縣南有落星山山有懸水五十餘丈下為深潭潭水東北流左入旋溪而同注南江之北即宛陵縣界也今屬寧國府治南江又東逕寧國縣南今屬寧國府
61 	晉太康元年分宛陵置南江又東逕故彰縣南安吉縣北光和之末天下大亂此保險守節漢朝嘉之中平二年分故彰之南鄉以為安吉縣故彰今為江南廣徳州安吉漢分故彰南鄉置今為州屬浙江湖州府縣南有釣頭泉懸涌一仞乃流於川川水下合南江
62 	南江又東北為長瀆歴河口南江東注於具區謂之五湖口五湖謂長塘湖太湖射貴湖漏上湖二字滆湖也郭景純江賦曰注五湖以漫漭蓋言江水經緯五湖而包注太湖也是以左丘明述國語曰越伐吳而戰於五湖是也又云范蠡滅吳返至五湖而辭越斯乃太湖之攝通稱也虞翻曰是湖有五道故曰五湖韋昭曰五湖今太湖也尚書謂之震澤爾雅以為具區方圓五百里湖有苞山春秋謂之夫椒山有洞室入地潛行北通瑯琊東武縣俗謂之洞庭旁有青山一名夏架山山有洞穴潛通庭庭上疑有洞字山上有石鼓長丈餘鳴則有兵故吳記曰太湖有苞山在國西百餘里居者數百家山弓弩材旁有小山山有石穴南通洞庭深逺莫知所極三苗之國左洞庭右彭蠡今宮亭湖也以太湖之洞庭對彭蠡則左右可知也余按二湖俱以洞庭為目者亦分為左右也但以趣矚為方耳既據三苗宜以湘江為正是故郭景純之江賦云爰有苞山洞庭巴陵地道潛達傍通幽岫窈窕山海經曰浮玉之山北望具區苕水出於其隂北流注於具區謝康樂云山海經云浮玉之山在句餘東五里便是句餘縣之東山乃應入海具區今在餘姚鳥道山北何由北望具區也以為郭於地理甚昧矣言疑訛洞庭南口有羅浮山高三千六百丈羅浮山東石樓下有兩石數扣之清越所謂神鉦者也事備羅浮山記㑹稽山宜直湖南又有山隂溪水入焉山隂縣西四十里有二溪東溪廣一丈九尺冬煖夏冷西溪廣三丈五尺冬冷夏煖二溪北出行三里至徐村合成一溪廣五丈餘而溫涼又雜蓋山海經所謂苕水也北逕羅浮山而下注於太湖故言出其隂入於具區也湖中有大雷小雷三山亦謂之三山湖又謂之洞庭湖楊修五湖賦曰頭首無錫足蹄松江負烏程於背上懐大吳以當胷岞嶺按五湖賦作岞㠋山名下同崔嵬穹窿紆曲大雷小雷湍波相逐用言湖之苞極也太湖之東吳國西十八里有岞嶺山俗說此本在太湖中禹治水移進近東又西南何氏從續圖經校改禹治水移進近呉又東及西南有兩小山皆有石如卷笮云禹所用牽山也太湖中有淺地長老云是笮嶺山蹠自此以求圖經作以東差深言是牽山之溝此山去太湖三十餘里
63 	東則松江出焉
64 	上承太湖更逕笠澤在吳南松江左右也國語曰越伐吳吳禦之笠澤越軍江南吳軍江北者也虞氏曰松江北去吳國五十里江側有丞胥二山山各有廟國南五十里魯哀公十三年越使二大夫疇無餘謳陽等伐吳吳人敗之獲二大夫大夫死故立廟於山上號曰丞胥二王也胥山上今有壇石長老云胥神所治也下有九折路南出太湖闔閭造以遊胥胥上疑有姑字之臺以望太湖也松江自湖東北流逕七十里江水岐分謂之三江口何氏從朱長吳郡圖經續記校江水岐分二句乃酈注非經文吳越春秋稱范蠡去越乘舟出江之口入五湖之中者也此亦別為三江五湖雖稱相亂不與職方同庾仲初揚都賦注曰今太湖東注為松江下七十里有水口分流東北入海為婁江東南入海為東江與松江而三也何氏云而三也下圖經續記冇非禹貢之三江六字疑亦酈氏原文吳記曰一江東南行七十里入小湖為次溪自湖東南出謂之為谷水吳記曰谷水出吳小湖逕由巻縣故城下今為嘉興府治神異傳曰卷縣秦時長水縣也始皇時縣有童謡曰城門當有血城陷沒為湖有老嫗聞之憂懼日往窺城門門侍欲縛之嫗言其故嫗去後門侍煞犬以血塗門嫗又往見血走去不敢顧忽有大水長欲沒縣主簿令幹入白令令見幹曰何忽作魚幹又曰明府亦作魚遂乃淪陷為谷矣因目長水城水曰谷水也吳記曰谷中有城故由卷縣治也即吳之柴辟亭故就李鄉檇李之地秦始皇惡其勢王令囚徒十餘萬人汙其土表以汙惡名改曰囚卷亦曰由巻也吳黃龍四年有嘉禾生卷縣改曰禾興後太子諱和改為嘉興春秋之檇李城也谷水又東南逕嘉興縣城西谷水又東南逕鹽官縣故城南舊吳海昌都尉治晉太康中分嘉興治太康地道記吳有鹽官縣樂資九州志曰縣有秦逕山秦始皇逕此美人死𦵏於山上山下有美人廟谷水之右有馬睪城故司鹽都尉城吳王濞煮海為鹽於此縣也是以漢書地理志曰縣有鹽官東出五十里有武原鄉故越地也秦於其地置海鹽縣今屬嘉興府地理志曰縣故武原鄉也後縣淪為柘湖又徙治武原鄉改曰武原縣王莽名之辰武按漢志作展武漢安帝帝下疑有時字武原之地又淪為湖今之當湖也後乃移此縣南有秦望山秦始皇所登以望東海故山得其名焉谷水於縣出為散一作敢浦以通巨海光熙元年有毛民三人集於縣蓋汜於風也
65 	又東至㑹稽餘姚今屬紹興府東入於海謝靈運云具區在餘姚然則餘暨是餘姚之別名也今餘暨之南餘姚西北浙江與浦陽江同㑹歸海但水名已殊非班固所謂南江也郭景純曰三江者岷江松江浙江也然浙江出南蠻中不與岷江同作者述誌多言江水至山陰今屬紹興府為浙江今南江枝分歴烏程縣今屬湖州府南通餘杭縣今屬杭州府胡云當作餘姚則與浙江合故闞駰十三州志曰江水至㑹稽與浙江合錐指云班志所謂南江者實松江也闞駰之所謂江水至㑹稽與浙江合者即分江水水經謂之南江者也或以為北江大謬酈元篤信班固故不能無疑於此浙江自臨平湖南通浦陽江又於餘暨東合浦陽江自秦望分𣲖東餘姚縣又為江也東與車箱水合水出車箱山乘髙瀑布四十餘丈雖有水旱而㴻無増減
66 	禹貢錐指云正義曰地理志云㑹稽吳縣故周泰伯所封國也具區在西古文以為震澤蘇氏曰豫章江入彭蠡而東至海為南江岷江江之經流㑹彭蠡以入海為中江漢自北入江㑹彭蠡為北江三江入海則吳越始有可宅之土而水所鍾者獨震澤而已曽氏曰具區之水多震而難定故謂之震澤震即三川震之震若今湖翻厎定者言厎於定而不震蕩也易氏曰三江自入於海不通震澤而經何以言震澤厎定蓋江湖在今日雖無相通之勢而當時洪水實有橫流之理想其際震澤與江水莽為一壑自大禹䟽導而三江入海震澤乃厎於定自然之勢也見王天與尚書纂傳渭按蘇氏三江之說人或疑之及閲徐堅初學記引鄭康成書注以證三江曰左合漢為北江右㑹彭蠡為南江岷江居其中則為中江故書稱東為中江者明岷江至彭蠡與南北合始得稱中也始知蘇氏所說東漢時固已有之馬中錫云斯言也百世以俟聖人可也金吉甫云大江之南西偏莫大於彭蠡東偏莫大於震澤二患既平則揚之土田皆治矣故特舉二澤以見揚之告成若其南偏率是山險浙亦山谿計不勞施功故餘不書也　禹貢三江之不明誤自班固始漢志㑹稽吳縣下云南江在南東入海毘陵縣下云北江在北東入海今本漢書脱上一北字此據宋本増入後漢志亦云北江丹陽蕪湖縣下云中江出西南東至陽羡入海皆揚州川也蓋北江為經流至江都入海中江由吳松入海南江合浙江入海皆北江之枝瀆也𨗳水明言漢自彭蠡東為北江江自彭蠡東為中江誠如班氏所言則蕪湖之中江何以知為江水之所分毘陵之北江何以定為漢水之所獨乎以此當禹貢三江之二雖愚者亦知其非矣孔傳於本經云言三江已入致定為震澤𨗳漾傳云自彭蠡江分為三入震澤遂為北江而入海正義曰言三江共入震澤出澤復分為三此水遂為北江而入於海鄭元以為三江既入入於海不入震澤也𨗳江傳又云有北有中南可知正義引漢志三江以證之渭按班固所說南北中之名雖同而實非禹貢之三江孔傳說與之合又欲諱其所自出掩抑摧藏半吞半吐其為偽撰無疑或曰傳果出魏晉間手曷不用鄭注曰此說起自東漢代棘下生作傳不得入東漢語并不得全錄班志君當亮彼苦心也漢志丹陽石城縣下云分江水首受江東至餘姚入海過郡二行千二百里石城縣故城在今池州府貴池縣西七十里此即南江之源委過郡二謂丹陽㑹稽也其在吳縣南者即吳松江乃中江之下流班氏不知分江水至餘姚入海者即古之南江遂誤以松江當之耳
67 	江水又東逕黃橋下
68 	臨江有漢蜀郡太守黃昌宅橋本昌創建也昌為州書佐妻遇賊相失後㑹於蜀復修舊好江水又東逕緒山南虞翻嘗登此山四望示子孫可居江北世有祿位居江南則不昌也然住江北者相繼代興時有江南者輒多淪替仲翔之言為有此下漏徴矣江水又逕六字當從朱本増入官倉倉即日南太守虞國舊宅號曰西虞以其兄光居縣東故也是地即其雙鴈送故處孔曄㑹稽記云昔虞翻嘗登此山望四郭誡子孫曰可留江北居後世禄位當過於我聲名不及耳然相繼代興居江南必不昌又曰虞□為日南太守有惠政出則雙雁隨軒及還㑹稽雁亦隨馬其卒也猶棲於墓不去江水又東逕餘姚縣故城南
69 	縣城是吳將朱然所築也南臨江津北背巨海夫子所謂滄海浩浩萬里之淵也縣西北㑹稽一百四十里因其句餘山宋本作句章山以名縣山在餘姚之南句章之北也江水又東逕穴湖塘湖水沃其一縣並為良疇矣
70 	江水又東注於海
71 	是所謂三江者也故子胥曰吳越之國三江環之民無所移矣但東南地卑萬流所湊濤湖泛決觸地成川枝津交渠世家分夥故川舊瀆難以取悉雖粗依縣地緝綜所纒亦未必一得其實也
72 	潛水出巴郡宕渠縣
73 	潛水蓋漢水枝分潛出故受其稱耳今受朱云當作爰有大穴潛水入焉通罡山下西南潛出謂之伏水或以為古之潛水鄭元曰漢別為潛其穴本小水積成澤流與漢合大禹自廣漢疎通即為西漢水也故書曰沱潛既道劉澄之稱白水入潛然白水與羌水合入漢是猶漢水也縣以咸熈中分已疑作巴立宕渠郡蓋古賨國也今有賨城縣有渝水夾水上下皆賨民所居漢祖入關從定三秦其人勇健好歌儛髙祖愛習之今巴渝舞是也縣西北有不曹漢志巴郡宕渠縣注作徐曹水南逕其縣下注潛水縣有車騎將軍馮緄桂陽太守李溫冢二子之靈常以三月還鄉水暴長郡縣吏民莫不於水上祭今所謂馮李也
74 	又南入於江
75 	庾仲雍云墊江有別江出晉夀縣即潛水也其南源取巴西是西漢水也
76 	湍水出酈縣北芬山南流過其縣東又南過冠軍縣東漢志酈縣冠軍俱屬南陽郡酈縣故城在今南陽府內鄉縣東冠軍故城在今鄧州北湍水在州城北三里湍水出𢎞農畍翼望山水甚清徹東南流逕南酈縣故城東史記所謂下酈也漢武帝元朔元年封左將軍同按史表元封元年封左將黃同為下酈侯今云元朔誤左將軍同亦誤按索隱曰西南夷傳甌駱將左黄同則左是姓恐誤漢表云左將黄同則左將是官不疑湍水又南菊水注之水出西北石澗山芳菊溪亦言出祈谷漢志作析谷蓋溪澗之異名也漢志𢎞農郡析縣黄水出黄谷鞠水出析谷俱東至酈入湍水師古曰鞠水即今所謂菊潭也明一統志菊潭在內郷縣西北源出析谷東石澗山其水重於諸水傍生甘菊水極廿馨有數十家惟飲此水夀多至百嵗之上源傍悉生菊草潭澗滋液極成甘美云此谷之水土飡挹長年司空王暢太傅袁隗太尉胡廣並汲飲此水以自綏養是以君子留心甘其臭尚矣菊水東南流入於湍湍水又逕其縣東南歴冠軍縣西北有楚堨當從石傍髙下相承八重周十里方塘蓄水澤潤不窮湍水又逕冠軍縣故城東縣本穰縣之盧陽鄉宛之臨駣聚漢武帝以霍去病功冠諸軍故立冠軍縣以封之水西有漢太尉長史邑人張敏碑碑之西有魏征南軍司馬張詹墓墓有碑碑背刋云白楸之棺易朽之裳銅鐵不入凡器不藏嗟矣後人幸勿我傷自後古墳舊塚莫不夷毀而是墓至元嘉初尚不見發六年大水蠻飢始被發掘說者言初開金銀銅錫之器朱漆雕刻之飾爛然有二朱漆棺棺前垂竹簾隠以金釘墓不甚髙而內極寛大虛設白楸之言空負黄金之實雖意固當作錮蓋用張釋之語南山寧同夀乎湍水又逕穰縣為六門陂漢孝成之世南陽太守邵信臣以建昭五年斷湍水立穰西石碣至元始五年更開三門為六石門故號六門碣也溉穰新野昆陽三縣五千何氏云五千疑作五萬餘頃漢末毁廢遂不修理晉太康三年鎮南將軍杜預復更開廣利加於民今廢不修矣六門側猶有六門碑是部曲主安陽亭侯鄧逺等以太康五年立湍水又逕穰縣故城北又東南逕魏武故城之西南是建安三年曹公攻張繡之所築也
77 	又東過白牛邑南
78 	湍水自白牛邑南建武中世祖封劉嵩為侯國湍水又東南逕安衆縣故城南縣本宛之西鄉漢長沙定王子康侯丹之邑也湍水東南流湼水注之水出湼陽縣西北岐棘山東南逕湼陽縣故城西在鄧州東六十里漢武帝元朔四年封路最為侯國王莽之所謂前亭也應劭曰在湼水之陽矣縣南有二碑碑字紊滅不可復識云是左伯豪碑按後漢書左雄傳雄字伯豪南郡湼陽人湼水又東南逕安衆縣遏而為陂謂之安衆港魏太祖破張繡於是處與荀彧書曰繡遏吾歸師迫我死地蓋於二水之間以為㳂渉之艱岨也湼水又東南流注於湍水
79 	又東南至新野縣今仍屬南陽府東入於淯湍水至縣西北東分為鄧氏陂漢太傅鄧禹故宅其奉朝請西亭侯鄧晨故宅隔陂鄧颺上下疑有訛字雍州記云鄧禹宅與鄧晨宅隔陂相望雖牆垣已平基塹可識為晨宅略存焉
80 	均水出浙縣北山明一統志均水在今襄陽府均州南流過其縣之東均水發源𢎞農郡之盧氏縣熊耳山山南即脩陽葛陽二縣界也雙峰齊秀望若熊耳因以為名齊桓公邵陵之㑹西望熊耳即此山也太史公司馬遷皆嘗登之縣即淅縣之北鄉故言出淅縣北也前漢地理志𢎞農郡有淅縣後漢郡國志析縣改屬南陽郡均水又東南流注逕其縣下南越南鄉縣又南流與丹水合
81 	又南當渉都縣邑北南入於沔均水南逕順陽縣西漢哀帝更為博山縣明帝復曰順陽應劭曰縣在順水之陽今於是縣則無聞於順水矣章帝建初四年封衛尉馬康為侯國按後漢書馬援傳援子廖以父任為郎顯宗崩受遺詔典掌門禁衛尉肅宗甚尊重之建初四年封順陽侯此云馬康誤當作馬廖為是晉太康中立為順陽縣西有石山南臨汋水汋水又南流注於沔水謂之汋口者也禹貢錐指云圴口在今穀城縣界鈞均同或從水作汮韻㑹汮字下云隋置汋州取汮水名之是汮即均也史承水經之誤曰汋口晉桓温伐秦水軍自襄陽入汋口至南郷是也或又曰汋均口齊陳顯達攻魏馬□軍入汋均口是也李子田析蹟云水經注順陽縣西有石山南臨汋水汋水又南流注於沔謂之沔口與□水實一水故謂之汋均山故地理志謂之㳙水言熊耳之山㳙水出焉又東南至順陽入於沔
82 	粉水出房陵縣東流過郢邑南明一統志粉水源出房山經榖城縣南入漢江粉水𨗳源東流注上粉縣取此水以潰粉則皓耀鮮潔有異衆流故縣水皆取名焉明一統志引雍州記云蕭何夫人於此漬粉鮮潔異於諸水俗呼為粉漬汇此說誕妄不足信
83 	又東過榖邑南東入於沔粉水至筑陽縣西而下注於沔水謂之粉水粉水下有脫字有文將軍冢墓隧前有石虎石柱甚修麗閭邱羡之為南陽陽下疑有脫文𦵏婦墓側將平其域夕忽原本訛患夢文諫止羡之不從後羡之為楊佺期所害論者以為文將軍之祟也
84 	白水出朝陽縣西東流過其縣南白河在襄陽府城東北源出南陽□州界下入漢江
85 	王莽更之曰朝陽也為屬信縣漢志朝陽縣屬南陽郡莽曰厲信今云屬信誤又王莽更之曰朝陽句亦誤疑當作王莽更之曰厲信縣朝陽也為四字似屬衍文應劭曰縣在朝水之陽今朝水逕其北而不出其南也蓋邑郭淪移川渠狀改故名舊傳遺稱在今也
86 	又東至新野縣西東入於㳙考淯水篇淯水亦逕新野縣西則白水東入疑是淯水㳙字訛疑从淯為是
87 	泚水出泚陽東北太胡山按漢志南陽郡比陽下應劭曰比水所出東入蔡後漢書光武紀漢軍與甄阜梁邱賜戰於沘水西注沘水在今唐州沘陽縣南通典唐州理比陽縣而此作泚陽泚水彼此互異又山海經石者之山泚水出焉西流注於河東始之山泚水出焉東北注於海亦作泚泚與比似可通稱也東南流逕其縣南泄水從南來注之
88 	太胡山在泚陽北如東三十餘里廣員五六十里張衡賦南都所謂天封太胡者也天封山在今南陽府唐縣境一名太胡山應劭曰泚水出泚陽縣東入蔡經云泄水從南來注之然泚陽無泄水蓋悞引之之字當在夀春下說見後泚水篇夀春泚泄耳余以延昌四年䝉除東荊州刺史州治泚陽縣故城城南有蔡水出南盤石山故亦曰盤石川西北流注於泚非泄水也呂氏春秋曰齊令章子與韓魏攻荊荆使唐薎應之夾泚而軍欲視水之淺深荆人射之而莫知也有菡一作蒭者曰兵盛則水淺矣章子夜襲之斬薎於是水之上也泚水又西澳水注之水北出茈邱山東流屈而南轉又南入於泚水按山海經云澳水又北入視不注泚水山海經云奥水出奥山東流注於視水余按呂忱字林及難字爾雅並言𤄶水在泚陽脈其川流所謂診其水土津注宜是𤄶水音藥也泚水又西南歴長岡月城北舊舊上當有脱文或衍泚水右㑹馬仁陂水水出潕陰北山泉流競湊水積成湖蓋地百頃謂之馬仁陂陂水歴其縣下西南遏之以溉田疇公私引列水流遂斷故瀆尚存泚水又南逕㑹口與諸水枝津合泚水又南與澧水㑹澧水源出於桐柏山與淮同源而別流西注故亦謂是水為派水澧水西北流逕平氏縣故城東北王莽更名其縣曰平善城內有南陽都鄉正衛顧氏云衛當從集古録作街何氏云𨽻釋作衛彈勸碑澧水又西北合溲水水出湖陽北山西流北屈逕平氏城西為疑當是而字北入澧水澧水又西注泚水泚水自下亦通謂之為派水昔漢光武破甄阜梁邱賜於泚水西斬之斯水也泚水又南趙醴二渠出焉泚水又西南流謝水注之水出謝城北二源微小至城漸大城周迴側水詩所謂申伯畨畨既入於謝者也世祖建武十三年封樊重少子丹為謝陽侯即其國也然則是水即謝水也按後漢書樊宏傳宏弟丹封射陽侯此云謝陽恐誤但既引毛詩為證又似無誤豈古木漢書作謝而今本訛作射耶岸下深浚流流上疑有脫文徐平時人目之為渟瀯水城成一作戍又以渟瀯為目非也其西城之舊棘陽縣治故亦謂之棘陽城也謝水又東南逕新都縣左注泚水泚水又西南流逕新都縣故城西王莽更之曰新林郡國志曰以為新野之東鄉故新都者也
89 	又西至新野縣今屬南陽府南入於淯泚水於岡南西南流戍在岡上泚水又西南與南長坂門二水合其水東北出湖陽東隆出疑衍當是山字山之西側有漢日南太守胡著碑子珎騎都尉尚湖陽長公主即光武之伯姊也廟堂皆以青石為階陛廟北有石堂珎之𤣥孫桂陽太守瑒以延熹四年遭母憂於墓次立石祠勒銘於梁石宇傾頽而梁字無毀盛𢎞之以為樊重之母畏雷室蓋傳疑之謬也隆山南有一小山山圾一作坂有兩石虎相對夾隧道雖處蠻荒全無破毀作制甚工信為妙矣世人因謂之為石虎山其水西南流逕湖陽縣故城南今在南陽府唐縣南地理志曰故蓼國也竹書紀年曰楚王㑹宋平於湖陽者矣東城中有二碑似是樊重碑悉載故吏人名司馬彪曰仲山甫封於樊因氏國焉爰自宅陽徙居湖陽朱云漢志南陽郡有比陽縣湖陽縣此宅陽乃比陽之誤按樊宏傳樊氏仲山甫之後南陽湖陽人也能治田殖至三百頃起廬舎髙樓連閣波陂灌注竹木成林六畜放牧魚羸棃菓檀棘桑麻閉門成市兵弩器械貲至百萬其興工造作為無窮之巧不可言言上疑有脫文富擬封君世祖之少數歸外氏及之長安受業齎送甚至世祖即位追爵敬侯詔湖陽為重立廟置吏奉祠巡祠章陵常幸重墓其水四周城溉城之東南有若令樊萌中常侍樊安碑城南有數碑無字又有石廟數間依於墓側棟宇崩毀惟石壁而已亦不知誰之胄族矣其水南入大湖湖陽之名縣藉兹而納稱也湖水西南流又與湖陽諸陂散水合謂之板橋水又西南與醴渠合又有趙渠注之二水上承派水南逕新都縣故城東兩瀆雙引南合板橋水板橋水又西南與長水㑹水上承唐子襄鄉諸陂散流也唐子陂在唐子山西南有唐子亭漢光武自新野屠唐子鄉殺湖陽尉於是地陂水清深光武後以為神淵西南流入新野縣與板橋水合西南注於泚水又西南流注於淯水也
90 	水經注集釋訂訛卷二十九
33.卷三十
1 	欽定四庫全書
2 	水經注集釋訂訛卷三十歸安沈炳巽撰
3 	淮水
4 	淮水出南陽平氏縣胎簮山東北過桐柏山禹貢曰導淮自桐柏傳曰桐柏山在南陽之東地理志曰桐柏山在南陽平氏縣東南淮水所出水經云出胎簮山東北過桐柏山胎簮葢桐柏之旁小山也傅氏曰胎簮即桐柏也後世又別名之耳禹貢𨗳淮自桐柏不應桐柏非淮所出今其山在唐州桐柏縣胡渭曰桐柏見𨗳山今河南南山陽府桐柏縣西北四十里有平氏故城漢縣也胎簮寰宇記云在桐柏西北三十里
5 	山海經曰淮出餘山在朝陽東義鄉西尚書𨗳淮自桐柏地理志曰南陽平氏縣王莽之平善也風俗通曰南陽平氏縣桐柏大復山在東南淮水所出也淮均也春秋說題辭曰淮者均其勢也釋名曰淮韋也韋繞揚州北界東至于海也爾雅曰淮為滸然淮水與醴水同源俱𨗳西流為醴東流為淮自潛流地下三十許里東出桐柏之大復山南謂之陽口水南即復陽縣也闞駰言復陽縣胡陽之樂鄉也
6 	元帝元延二年置在桐柏大復山之陽故曰復陽也禹貢錐指云今河南南陽府新野縣西有朝陽故城桐柏縣東有復陽故城漢並屬南陽郡醴水西流逕平氏故城東北又西至唐縣界而入沘水以今輿地言之淮水出桐柏縣西北桐柏山東南流逕其縣南禹貢所謂導淮自桐柏者也東觀漢記曰朱祜少孤歸外家復陽劉氏山南有淮源廟前有碑是南陽郭苞立又二碑並是漢延熹中守令所造文辭鄙拙殆不可觀故經云東北過桐柏也
7 	淮水又東逕義陽縣今為河南汝寜府信陽州縣南對固成山山有水注流數丈洪濤灌山遂成巨井謂之石泉水北流注于淮
8 	淮水又逕義陽縣故城南義陽郡治也世謂白茅城其城圎而不方闞駰言此下原本訛以東逕安陽縣故城南注江國也起至北逕青山止接此今從朱本改正晉太始中割南陽東鄙之安昌平林平氏義陽四縣置義陽郡于安昌城在今信陽州西北七十里又太康記晉書地道記並有義陽郡以南陽屬縣為名漢武帝元光四年按史記表當作元狩四年封北地都尉衛山為侯國也有九渡水注之水出雞翅山明一統志雞翅山在汝寧府信陽縣南九十里一名雞頭山山有九渡水磎澗瀯委㳂遡九渡矣其猶零陽之九渡水故亦謂之為九渡焉於溪之東山有一水發自山椒下數丈素湍直注頽波委壑可數百丈望之若霏幅練矣下注九渡水九渡水又北流注于淮
9 	東過江夏平春縣北今信陽州東南有平陽故城本後漢平春縣淮水又東油水注之
10 	水出縣西南油溪東北流逕平春縣故城南漢和帝建初四年封子全為王國淮水又東曲㟁北有一土穴徑尺泉流下注㳂流波三丈入于油水亂流南屈又東北注于淮淮水又東北逕城陽縣故城南漢髙帝十二年封定侯奚竟為侯國史表髙帝十二年封奚意為成陽侯今云奚竟誤王莽之利新也魏城陽郡治按漢志汝南郡有成陽縣淮水又東北與大木水合
11 	水西出大木山山即晉車騎将軍祖逖自陳留将家避難所居也其水東逕城陽縣北而東入于淮淮水又東北流左㑹湖水
12 	傍川西南出窮溪得其源也淮水又東逕安陽縣故城南江國也此注原本訛在前今從朱本改正嬴姓矣今其地有江亭春秋文公四年楚人滅江秦伯降服出次曰同盟滅雖不能救敢不矜乎地理志曰漢乃縣之呂后八年封淮南厲王子劉勃為侯國按史漢表是文帝八年今云呂后誤王莽之均夏也
13 	淮水又東得溮口水溮水在信陽縣治南源自隨州界流入大江源南出大潰山東北流翼帶三川亂流北注溮水又北逕賢首山西又北出東南屈逕仁順城南故義陽郡治分南陽置也晉太始初以封安平獻王孚長子望晉書宗室傳司馬望魏封順城侯武帝受禪進封義陽王本治在石城山上因粱希侵逼徙治此城齊司州刺史馬鮮卑何氏云馬鮮卑南史作仙琕為司州在梁時不守魏置郢州也昔帝宋本帝作常常珍竒本宋司州刺史降魏為豫州刺史復叛魏謀南奔為魏將元石所破事具魏書珍奇自懸瓠遣三千騎援義陽行事龎定光屯于溮水者也溮水東南流厯金山北山無樹木峻峭層峙溮水又東逕義陽故城北城在山上因倚陵嶺周迴三里是郡昔所舊治城城南一十五步對門有天井周一百餘步深一丈東逕鍾武故城南本江夏之屬縣也王莽之當利縣矣又東逕石城山北山甚髙峻史記曰魏攻㝠阨音義曰㝠阨或言在鄳縣葙山也按呂氏春秋九塞其一也溮水逕鄳縣故城南鄳縣故城在今汝寜府羅山縣西南百二十里黃峴闗外建武中世祖封鄧邯後漢書鄧彪傳鄧邯禹之宗彪之父為鄳縣侯按蘓林曰音育按漢志江夏郡鄳縣蘓林音肓師古曰音萌又音莫耿反今云音育誤溮水又東逕七井岡南又東北注于淮淮水又東至谷口谷水南出鮮金山北流至疑訛至瑟水注之水出西南具山東北逕光淹城東而北逕青山東羅山西東北流注于谷水谷水東北入于淮
14 	又東逕新息縣南今屬汝寜府
15 	淮水東逕故息城在今新息縣北三十里南春秋左傳隱公十一年鄭息有違言息侯伐鄭鄭伯敗之者也
16 	淮水又東逕浮光山北在今汝寜府光山縣北八十里亦曰扶光山即弋山也逕新息縣故城南應劭曰息後徙東故加新也王莽之新德也光武十九年封馬援為侯國外城北門內有新息長賈彪廟廟前有碑面南又有魏汝南太守程堯碑魏太和中蠻田益宗効域立東豫州以益宗為刺史淮水又東合慎縣水水出慎陽縣西而東逕慎陽縣故城南縣取名焉慎陽故城在今汝寜府真陽縣北四十里漢志慎陽下應劭曰慎水出東北入海師古曰慎字本作滇音真後誤為慎耳今猶有真邱真陽縣字並從單作真知此音不改也闞駰云永平五年失印更刻遂誤以水為心漢帝當作髙帝十一年封欒說為侯國潁隂劉陶為縣長政化大行道不拾遺以病去官童謠歌曰悒然不樂思我劉君何時復來安此下民見思如此應劭曰慎水所出東北入淮慎水又東流積為燋陂陂水又東南流為上慎陂又東為中慎陂又東南為下慎陂皆與鴻郗胡引作郤陂水散流鴻卻陂又名鴻池陂宋秦觀曰鴻池陂非特灌溉之利菱芡蒲魚之饒實一郡瀦水處也陂既廢水無歸宿汝水所以散漫為害矣其陂首受淮川左結鴻陂漢成帝時翟方進奏毀之建武中汝南太守鄧晨欲修復之知許偉君曉知水脉召與議之偉君言成帝用方進言毀之尋而夢上天天帝怒曰何故敗我濯子淵是後民失其利時有童謡曰敗我陂翟子威及子覆陂當復明府興復廢業童謡之言将有徴矣後漢書鄧晨傳晨為汝南太守興鴻郤陂數千頃田汝土以殷魚稲之饒流衍他郡注曰鴻卻陂今豫州汝陽縣東成帝時關東水波溢為害翟方進為丞相奏罷之又漢書翟方進傳汝南舊有鴻隙大陂郡以為饒成帝時闗東數水陂溢為害方進為相與御史大夫孔光共遣掾行視以為決去陂水其地肥美省隄防費而無水憂遂奏罷之及翟氏滅鄉里歸惡言方進請陂下良田不得遂奏罷陂云王莽時常枯旱郡中追怨方進童謡曰壞陂誰翟子威飯我豆食羮芋魁反乎覆陂當復誰云者両黃鵠遂署都水掾起塘四百餘里百姓得其利陂水散流下合慎水而東南逕息城北又東逕南入淮謂之慎口淮水又東與申陂水合水上承申陂于新息縣北東南流分為二水一水逕深丘西又屈逕其南南派為蓮湖水南流注于淮淮水又左迤流結両湖謂之東西蓮湖矣
17 	淮水又東右合壑水
18 	水出白沙山東北逕柴亭西俗謂之柴水又東北流與潭溪水合水發潭谷東北流右㑹柴水柴水又東逕黃城在今光州西十二里西故弋陽縣也城內有二城西即黃城也柴水又東北入於淮謂之柴口也
19 	淮水又東北申陂枝水注之
20 	水首受陂水于深丘北東逕釣䑓南䑓在水曲之中䑓北有琴䑓又東逕陽亭南東南合淮
21 	淮水又東逕淮隂亭北又東逕白城南在今息縣東楚白公勝之邑也又東北去白亭一十里淮水又東逕長陵戍南又東青陂水注之今息縣東北八十里有長陵城疑即長陵戍也新蔡縣西南有青陂
22 	分青陂東瀆東南逕白亭西又南於長陂戍東東南入于淮
23 	淮水又東北合黃水
24 	水出黄武山東北流木胡引作穆陵闗水注之木陵闗今在光山縣水導木陵山西北流注于黃水黃水又東逕晉西陽城南又東逕南光城南光郡治又東北逕髙城南故弦髙國也又東北逕弋陽郡弋陽郡今為光州東有虞丘郭南有子相廟黃水又東北入于淮謂之黃口淮水又東北逕襃信縣故城南襃信故城在今息縣東北本漢郾縣地而東注流之者也
25 	又東過期思縣北今固始縣北七十里有期思故城縣故蔣國周公之後也春秋文公十年楚王田于孟諸期思公復遂為右司馬楚滅之以為縣漢髙帝十二年以封賁赫為侯國城之西北隅有楚相孫叔敖廟廟前有碑
26 	淮水又東北渒胡引作淠水注之一作］里固始縣南五十 有淠水水出弋陽縣南垂山西北流厯隂山闗逕二城間舊有賊難軍所謂疑衍頓防西北出山又東北流逕新城戍東又東北得詔虞水口西北去弋陽虞丘郭二十五里水出南山東北流逕詔虞亭東而北入渒水又東北注淮俗曰白鷺水
27 	東過原鹿縣南原鹿縣故城在今江南潁州南汝水篇云汝水出魯陽縣之大盂山東南流逕原鹿縣故城西而南入于淮所謂汝口汝水從西北來注之
28 	縣即春秋之鹿上也左傳僖公二十一年宋人為鹿上之盟以求諸侯于楚建武十五年世祖更封侍中執金吾陰鄉侯陰識為侯國者也
29 	又東過廬江安豐縣東北决水從北來注之按今江南鳯陽府霍丘縣西南有安豐故城决水在縣西八十里與河南固始縣分界
30 	廬江故淮南也漢文帝十六年別以為國應劭曰故廬子國也決水自舒蓼北注不於北來也安豐東北注淮者窮水矣又非决水皆誤耳
31 	淮水又東谷水入焉
32 	水上承富水東南流世謂之谷水也東逕原鹿縣故城北城側水南谷水又東逕富陂縣故城北俗謂之城閭亭非也地理志曰汝南郡有富陂縣建武二年世祖改封平鄉侯王覇為富陂侯按漢志汝南郡作富波後漢書郡國志及王霸傳亦俱作富波陂與波古字通用如史記貨殖傳木居千石魚陂又灌夫傳陂池田園漢書俱作波此一證也十三洲志曰漢和帝永元九年分汝陰置多陂塘以溉稲故曰富陂縣也谷水又東于汝陰今頴州治城東南注注下當有淮字
33 	淮水又東北左㑹潤水
34 	水首受富陂東南流為髙塘陂又東積而為陂水東注焦陵陂陂水北出為鮦陂陂水潭漲引瀆北注汝隂四周隍塹下注潁水焦湖東注謂之潤水逕汝隂縣東逕荊亭北而東入下當有于淮字
35 	淮水又東北窮水入焉今霍丘西有窮水水出六安國安豐縣窮谷春秋左傳楚救灊司馬沈尹戌與吳師遇于窮谷者也川流泄注于决水之右北灌安豐之左世謂之安豐水亦曰窮水音戎並聲相近字隨讀轉流結為陂謂之窮陂塘堰雖淪猶用不輟陂水四分農事用康北流注于淮京相璠曰今安豐有窮水北入淮淮水又東為安豐津水南有城故安豐都尉治後立霍邱戍淮淮中有洲俗號闗洲葢津闗所在故斯洲納稱焉魏書國志有曰司馬景王征毌丘儉使鎮西将軍豫州刺史諸葛誕從安豐津先至夀春儉敗與小弟秀藏水草中安豐津都尉部民張屬斬之傳首京都即斯津也
36 	又東北至九江夀春縣西泚水洪水合北注之又東潁水從西北來流注之潁水篇云潁水出潁川陽城縣西北少室山東南流逕蜩蟟郭東俗謂之鄭城又東南入于淮春秋昭公十二年楚子狩于州來次于潁尾葢潁水之㑹淮也按鄭城即頴上故城在今潁上縣南
37 	淮水又東左合泚口禹貢錐指云按漢志灊縣沘山沘水所出北至夀春入芍陂師古曰沘音比又音布几反水經誤作泚冝改正炳㢲按此二字似可互用說見前二十九卷又東逕中陽亭北為中陽渡水流淺磧可以厲也
38 	淮水又東流與潁口㑹東南逕倉陵北又東北流逕夀春縣故城西夀春故城即今鳯陽府夀州治
39 	縣即楚考烈王自陳徙此秦始皇立九江郡治此兼得廬江豫章之地故以九江名郡漢髙帝四年為淮南國孝武元狩六年復為九江焉文潁曰史記貨殖傳曰淮以北沛陳汝南南郡為西楚彭城以東東海吳廣陵為東楚衡山九江江南豫章長沙為南楚是為三楚者也
40 	淮水又北左合椒水
41 	水上承淮水東北流逕虵地南又厯其城東亦謂之清水東北流注于淮水謂之清水口者左合椒水焉又東過夀春縣北肥水從縣東北流注之
42 	淮水於夀陽縣西北肥水從城而北入于淮謂之肥口肥水在今夀州東北十里自合肥來注于淮州志謂之東肥河淮水又北夏肥水注之夏肥水在夀州西北州志謂之西肥河東流至下蔡故城西南十里入淮水上承沙水於城父縣右出東南流逕城父縣故城南王莽之思善也縣故焦夷之地春秋左傳昭公九年楚公子棄疾遷許于夷實城父矣取州來淮北之田以益之伍舉授許夷田杜預曰此時改城父為夷故傳實之者也言夷田在濮水西者也然則濮水即沙水之兼稱得夏肥之通目矣漢桓帝永夀元年封大将軍梁冀孫桃為侯國者也按梁統傳永興二年封桃為城父侯夏肥水自縣又東逕思善縣之故城南漢章帝章和三年分城父立夏肥水又東為髙陂又東為天淙陂水出分為二流南為肥水北為雞陂夏肥東流左合雞水水出雞陂東為黃陂又東南流積為茅陂又東為雞水呂氏春秋曰宋人有取道者其馬不進投之雞水是也雞水又㑹肥水而亂流東注俱入于淮
43 	淮水又北逕山硤中謂之硤石按硤石山在夀州西北夾淮為險在西岸者屬下蔡在東岸者屬夀春明省下蔡入夀州故一統志云在州西北二十五里
44 	對岸山上結二城以防津要西岸山上有馬跡世傳淮南王乗馬昇仙所在也今山之東南石上有大小馬跡一十餘所今仍存焉淮水又北逕下蔡縣故城東本州來之城也吳季札始封延陵後邑州來故曰延州來矣春秋襄公二年蔡成公自新蔡遷于州來謂之下蔡也按左傳蔡遷州來是哀公二年今云襄公誤傳云吳洩庸如蔡納聘稍納師師畢入衆知之蔡侯告大夫殺公子駟以說哭而遷墓冬蔡遷于州來 又史記管蔡世家蔡昭侯二十六年楚昭王伐蔡蔡告急于吳吳為蔡逺約遷以自近易以相救昭侯私許不與大夫計吳人來救蔡因遷蔡于州來二十八年昭侯将朝于吳大夫恐其復遷乃令賊利殺昭侯而立昭侯子朔是為成侯則遷州來者乃昭侯非成侯且蔡無稱公者今云成公亦誤淮之東岸又有一城下蔡新城也二城對據翼帶淮濆淮水東逕八公山北八公山在夀州北少東淮水之南寰宇記云一名肥陵山淮南王安與其賔客八公俱登此山學仙今山有安時故臺及石上有人馬跡山上有老子廟淮水厯潘城南置潘溪戍戍東側潘溪吐川納淮更相引注又東逕梁城臨側淮川川左有湄城淮水左迤為湄湖淮水又右納洛川於西曲陽縣北水分閻溪北絶橫塘北逕蕭亭東又北鵲甫溪水入焉水出東鵲甫谷西北流逕鵲甫亭南西北流注于洛水北逕西曲陽縣故城東西曲陽城在夀州東北八十三里王莽之延平亭也應劭曰縣在淮曲之陽下邳有曲陽故是加西也洛澗北厯秦墟下注淮謂之洛口經所謂淮水逕夀春縣北肥水從縣東北注者也葢經之謬矣考川定土即實為非是曰洛澗非肥水也
45 	淮水又北逕莫耶山西今鳳陽府西南有莫邪山山南有隂陵縣故城在定逺縣西北六十里漢髙祖五年項羽自垓下從數百騎夜馳渡淮至陰陵迷失道左䧟大澤漢今騎将灌嬰以五千騎追及之于斯縣者也按地理志王莽之陰陸也後漢九江郡治時多虎災百姓苦之南陽朱均為守退貪殘進忠良虎悉東渡江後漢書宋均傳均為九江太守郡多虎暴數為害均退姦貪進忠善虎相與東游渡江今云朱均固誤而朱謀㙔引趙明誠金石録及謝承漢書云當作宗尤為妄誕豈正史不可信而反信他書耶又東過當塗縣北過胡引作濄水從西北來注之淮水自莫耶山東北逕馬頭城北魏馬頭郡治也故當塗縣之故城也當塗故城在今鳳陽府懐逺縣東南塗山在縣東南八里淮河東岸渦水在縣北一里渦與濄同吕氏春秋曰禹娶塗山氏女不以私害公自辛至甲四日復往治水故江淮之俗以辛壬癸甲為嫁娶日也禹娶在山西南縣即其地也地理志當塗侯國也魏不害以宰守尉捕淮陽反者公孫勇等漢以封之按史表魏不害以圉守尉捕淮陽反者公孫勇等封當塗侯此云宰守尉誤當從表作圉按地志圉縣屬淮陽國王莽更名山聚也
46 	淮水又東北濠水注之在今懐逺縣南謂之西濠水水出莫耶山東北之溪溪水西北引瀆逕禹墟北又西流注于淮
47 	淮水又北沙水注之按沙水在懐逺縣南渠水篇云沙音蔡許慎正作沙音言水散石也漢志沛郡有義成縣其故城在懷逺縣東北十五里今名拖城魏収志云汴水在大梁城東分為蔡渠即今祥符縣東南首受汴之蔡河蔡與沙字異而音近當讀如二百里蔡之蔡
48 	經所謂蒗蕩渠也淮之西有平阿縣故城王莽之平寜也建武十三年世祖更封耿阜為侯國按耿阜乃耿純之子按純本傳純卒阜嗣侯但純初封耿鄉侯世祖即位更封髙陽侯後定封東光侯從無平阿之封阜嗣侯之後徙封莒鄉侯亦不封平阿不知此句何所本也郡國志曰平阿縣有當塗山淮出于荆山之左當塗之右奔流二山之間西楊胡引作而揚濤北注之春秋左傳哀公十年按左傳是七年今云十年誤大夫對孟孫曰禹㑹諸侯于塗山執玉帛者萬國杜預曰塗山在夀春東北非也余按國語曰吳伐楚隳㑹稽獲骨焉節專車吳子使來聘且問之客執骨而問之敢問骨何為大仲尼曰丘聞之昔禹致羣神于㑹稽之山防風氏後至禹殺之其骨專車此為大也葢丘明親承聖㫖録為實証矣又按劉向說苑辯物王肅之叙孔子宋本孔子下有卄二两字世孫孔猛所出先人書家語並出此事故塗山有㑹稽之名考校羣書及方士一作土之目疑非此矣葢周穆之所㑹矣淮水于荊山北過水自南注之又東北逕沛郡義城縣東司馬彪曰後𨽻九江也
49 	又東過鍾離縣北明一統志鍾離城在鳯陽舊府城東六里晉縣屬淮南郡 錐指注云今臨淮縣有鍾離故城濠水在縣西元和志謂之東濠水
50 	世本曰鍾離嬴姓也應劭曰縣故鍾離子國也楚滅之以為縣春秋左傳所謂吳公子光伐楚拔鍾離者也王莽之蠺富也濠水出陰陵縣之陽亭北小屈有石穴不測所窮言穴出鍾乳所未詳也濠水東北流逕其縣西又屈而南轉東逕其城南又北厯其城東逕小城而北流注于淮
51 	淮水又東逕夏邱縣南今為鳯陽府虹縣又東渙水西入九里注之渙水又東南流逕雝丘縣今為開封府杞縣故城南又東逕承匡城又東逕襄邑縣故城南今為歸德府睢州故宋之承匡襄牛之地宋襄公之所築故子疑當作號襄陵矣漢志襄邑下師古引圏稱曰襄邑宋地本承匡襄陵鄉也宋襄公所塟故曰襄陵秦始皇以承匡卑濕故徙縣于襄陵謂之襄邑縣西三十里有承匡城竹書紀年梁惠成王十七年宋景公竹書作鼓衛孫公竹書作公孫倉㑹齊竹書無齊字師圍我襄陵十八年惠成王以韓師諸侯師竹書作帥于襄陵縣齊侯使楚景舍來求成公㑹齊宋之圍即于此也西有承匡城春秋㑹于承匡者也秦始皇以承匡卑濕徙縣于襄陵更為襄邑也王莽以為襄平也漢桓帝建和元年封梁冀子胡狗為侯國後漢書梁統傳建和元年封冀子𦙍㐮邑侯今云胡狗豈即𦙍耶陳留風俗傳曰縣南有渙水按渙水今謂之澮河故傳曰睢渙之間出文章天子郊廟御服出焉尚書所謂厥篚織文者也渙水又東南逕已吾縣故城南在今開封府寜陵縣西南三十里又東逕鄫城北春秋襄公元年經書晉韓厥帥師伐鄭魯仲孫蔑㑹齊曹邾杞次于鄫杜預曰陳留襄邑縣東南有鄫城渙水又東南逕鄙城北新城南又東南左合明溝溝水自蓬洪陂東南流謂之明溝下入渙水又逕亳城北在歸德府城東南四十里帝王世記曰榖熟為南亳即湯都也十三洲志曰漢武帝分榖熟置春秋荘公十二年宋公子御說奔亳者也渙水東逕榖熟城南漢光武建武二年封更始子歆為侯國又東逕楊亭北春秋左氏傳襄公十二年楚子嚢秦世長無地伐宋師于楊梁以報晉之取鄭也京相璠曰宋地矣今睢陽東南三十里有故楊梁今曰陽亭也俗名之曰縁城非矣西北去梁國八十里渙水又東逕沛郡之建平縣故城南漢昭帝元年當作元鳳元年封社延年為侯國王莽之曰當是田平也又東逕鄼縣故城南春秋襄公十年公㑹諸侯及齊世子光于酃按左傳皆作㑹柤無㑹于酃之文查漢書地理志沛郡有鄼縣註云本作●音嵯王莽改曰賛治故遂以䣜為鄼又柤字古文作䣜則此當作䣜明矣今其地酃聚是也王莽之賛治矣渙水又東南逕費亭南漢建和元年封中常侍沛國曹騰為侯國騰字季興譙人也永初中定桓帝策封亭侯此城即其所食之邑也渙水又東逕銍縣故城南昔吳廣之起兵也使葛嬰下之渙水又東苞水注之出譙城北自疑訛汀陂陂水東流逕鄼縣南故城在今永城縣西南又東逕鄲縣故城南漢景帝中元年封周應為侯國按表是周緤子周昌弟王莽更之曰留漢志作單城也音多按漢書周緤傳景帝中元元年封緤子應為鄲侯蘓林注音多寒反史記緤傳索隠引蘓林注竟云音多至両表則并蘇林亦不引直曰音多遂至漢志沛郡鄲縣下孟康亦曰音多逮至宋世丁度集韻竟妄造一當何反後之字書無不因之愚意志表傳皆是多寒反縁唐以前尚無刋本傳冩時漏去寒反二字後之刻者不復考校竟承其誤所幸者蘓林之原注尚存索隠之引蘇林可證若果音多何以彼此互異其為遺漏無疑獨怪道元去蘇林未逺何以水經注亦但曰音多豈漢志在元魏時已漏去寒反二字道元據之而不及檢漢傳耶又東逕嵇山北嵇氏故居嵇本姓奚㑹稽人也先人自㑹稽遷于譙之銍縣故為嵇氏取稽字之上以為姓葢志本也嵇氏譜曰譙有嵇山家于其側遂以為氏縣魏黃初中文帝以鄼城父山桑銍置譙郡故𨽻譙焉苞水東流入渙渙水又東南逕蘄縣故城南漢志作鄿屬沛郡蘄鄿古通用地理志曰故垂鄉也漢髙帝破黥布於此縣舊都尉治王莽之蘄城也水上有古石梁處遺基尚存渙水又東逕榖陽縣右㑹八丈故瀆瀆上承洨水南流注于渙渙水又東逕榖陽戍南又東南逕榖陽故城東北右與解水㑹水上承縣西南解塘東北流逕榖陽城南即榖水也應劭曰城在榖水之陽又東北流注于渙水渙水又東南逕白石戍南逕蚿胡引作虹城南洨水注之水首受蘄水于蘄縣東南流逕榖陽縣八丈故瀆出焉又東合長直故溝溝上蘄水南㑹于洨洨水又東南流于洨縣故城北縣有垓下聚漢髙祖破項羽所在也王莽更名其縣曰育城應劭曰洨水所出音絞經之絞也洨水又東南入于淮故應劭曰洨水南入淮淮水又東至巉石山巉石山在鳯陽府五湖縣東與泗水接界潼水注之水首受潼漢志作僮縣西南潼陂潼漢志作僮今虹縣東北有僮縣故城縣故臨淮郡之屬縣王莽改曰成信矣南逕沛國夏丘縣今鳯陽府虹縣絶蘄逕夏丘縣故城西王莽改曰歸思也又東南流逕臨潼戍西又東南至巉石西南入淮
52 	淮水又東逕浮山在今旴𣅿縣西山北對巉石山梁氏天監中立堰于二山之間逆天地之心乖民神之望自然水潰淮矣梁書康絢傳魏降人王足陳計求堰淮水以灌夀春曰荊山為上格浮山為下格髙祖然之發徐揚人率二十戸取五丁以築之假絢節都淮上諸軍事并䕶堰作人及戰士有衆二十萬于鍾離南起浮山北抵巉石依岸以築土合脊于中流天監十四年堰将合淮水漂疾復決潰用鐵數十萬觔沉于堰所伐樹為井幹填以巨石加土其上士卒死者十七八明年四月堰乃成其長九里下濶百四十丈天監十五年九月淮堰壊死者十餘萬口 元和志浮山堰在招義縣西北六十里與荊山堰同築
53 	淮水又東逕徐縣南厯澗水注之徐縣故城在今泗州西北三十里古徐國𨗳徐城西北徐陂陂水南流絶蘄水逕厯澗水西東南流注于淮
54 	淮水又東池水注之
55 	水出東城縣東城今為定逺縣東北流逕東城縣故城南今定逺東南有東城故城漢以數千騎追羽帥二十八騎引東城因西隤山斬將而去即此處也史記孝惠八年封淮南厲王子劉賜為國按史記表孝惠八年封淮南厲王子賜為陽周侯良為東城侯此云賜誤當作良地理志王莽更名之曰武城也池水又東北流厯二山間東北入于淮謂之池口也
56 	淮水又東蘄水注之
57 	水受睢水於榖熟城東北東逕建城縣故城北漢武帝元朔四年封長沙定王子劉拾為侯國王莽之多聚蘄水又東南逕蘄縣縣有大澤鄉陳涉起兵于此□火為狐鳴處也南則洨水出焉蘄水又東南北八丈八字疑衍故溝疑作瀆出焉又東流南疑作東南流北疑衍長直故瀆出焉又東入夏丘縣東絶潼水逕夏丘縣故城北又東南逕僮縣南又東流入徐縣東絶厯澗又東逕徐縣故城南又東流注于淮
58 	淮水又東厯客山逕旴𣅿縣故城西胡氏作南有今旴𣅿縣東南 旴𣅿故城舊志云在旴山之麓淮水之濵旴山葢即古之客山也
59 	地理志曰都封疑作都尉治漢武帝元朔元年封江都易王子劉䝉之為侯國王莽更名之曰武匡淮水又東逕廣陵厯淮陽城淮陽城在今清河縣西南屬淮安府寰宇記云在徐城縣東北百五十里西臨淮水徐城舊泗州治也北臨泗水岨于二水之間述征記淮陽太守治自後置戍縣亦有時廢興也
60 	又東北至下邳淮陰縣西泗水從西北來流注之淮泗之㑹即角城也左右両川翼夾二水决入之所所謂泗口也泗口亦名清口𨗳淮東㑹于泗沂即是處也今清河縣東南五里有淮陰故城角城縣故城在清河縣西南去故淮陽城十八里
61 	又東過淮陰縣北中瀆水出白馬湖東北注之淮水右岸即淮陰地城西二里有公路浦昔袁術向九江將東奔袁譚路出斯浦因以為名焉又東逕淮陰縣故城北北臨淮水漢髙帝六年封韓信為侯國王莽之嘉信也昔韓信去下鄉而釣于此處也城東有兩冡西者即漂母冡也周廽數百步髙十餘丈昔漂母食信于淮陰信王下邳葢投金增陵以報母矣東一冡即信母冡也縣有中瀆水首受江于廣陵郡之江都縣今屬揚州府縣城臨江應劭地理風俗記曰縣為一都之㑹故曰江都也縣有江水祠俗謂之伍相廟也子胥但配食耳歲三祭與五岳同舊水道也昔吳将伐齊北覇中國自廣陵城東南築䢴城城下掘深溝謂之韓江亦曰䢴原本訛刋溟溝自江東北通射陽湖射陽故城在今淮安府山陽縣東南縣西有山陽瀆即古䢴溝縣北五里有北神堰即古末口也地理志所謂築水也地理志江都有渠水此云築誤而胡氏作西北至末口胡引口下有入字淮自永和中江都水㫁其水上承歐陽疑訛引江入埭六十里至廣陵城廣陵今為揚州府治楚漢之間為東陽郡髙祖六年為荊國十一年為吳城即吳王濞所築也景帝四年更名江都武帝元狩三年更曰廣陵王莽郡曰江平縣曰定安漢志作安定城東水上有梁謂之洛橋中瀆水自廣陵北出武廣湖東陸陽湖西二湖東西相直五里水出其間下注樊梁湖舊道東北出至博芝射陽二湖西北出夾耶乃至山陽矣至永和中患湖道多風陳敏因穿樊梁湖北口下注津湖逕渡渡十二里方達北口直至夾耶興寜中復以津湖多風又自湖之南北口沿東岸二十里穿渠入北口自後行者不復由湖故蔣濟三州論曰淮湖紆逺水陸異路山陽不通陳陳下疑有敏字穿溝更鑿馬瀨百里渡湖者也自廣陸胡氏引自工有舊道二字陸當作陵出山陽白馬湖逕山陽城西即射陽縣之故城也應劭曰在射水之陽漢髙祖六年封楚左令尹項纒為侯國也漢表射陽侯劉纒師古曰即項伯也降漢封賜姓劉氏王莽更之曰監淮亭世祖建武十五年封子荊為山陽公治此十七年為王國城本北中郎将庾希所鎮中瀆又東謂之山陽浦又東入淮謂之山陽口者也
62 	又東兩小水流注之
63 	淮水左逕泗水國南故東海郡也徐廣史記音義曰泗水國名漢武帝元鼎三年漢志作四年初置都郯四年漢表作二年常上當有封字常山憲王子思王商為國地理志曰王莽更泗水郡為順水漢志作水順淩縣為生夌淩水注之水出淩縣淩縣故城今在宿遷縣東南東流逕其縣故城東而東南流注于淮寔曰疑訛口也應劭曰淩水出縣西南入淮即經所謂之疑衍小水者也
64 	又東至廣陵淮浦縣入于海禹貢錐指按今淮安府安東縣治或云即淮浦故城淮浦舊屬臨淮郡晉改屬廣陵漢志平氏縣下云淮水東南至淮陵入海葢陰字之誤淮陰去海尚一百四五十里而志云淮陰入海者亦猶江都去海甚逺而湔氐道下云江水東南至江都入海不言海陵也淮陵作淮陰無疑安東即淮浦亦無疑
65 	應劭曰浦岸也葢側淮濆故受此名淮水出縣故城王莽更名之曰淮敬淮水於縣枝分北為游水厯朐縣與沐合又匡又下當有逕字或匡字是逕字胊山西山側有朐縣故城秦始皇三十五年於朐縣立石海上以為秦之東門崔琰述初賦曰倚髙艫以周盻兮觀秦門之將將者也東北海中有大洲謂之郁洲山海經所謂都山在海中者也言是山自蒼梧徙此云山上猶有南方草木今郁州治故崔季原本訛李珪之敘述初賦言郁州者故蒼梧之山也心恱而恠之聞其上有仙士石室也乃枉當是往觀所所字衍見一道人獨處休休然不談不對顧非已及也即其賦所云吾夕曰疑衍濟于郁州者也游水又北逕東海利城漢志作成縣故城之東故利鄉也漢武帝元朔四年封城陽共王子嬰為侯國史表嬰封利鄉侯王莽更之曰流泉㳺水又北厯羽山西地理志曰羽山在柷其縣東南尚書曰堯時曰四岳得舜進十六族殛鯀于羽山是為檮杌與驩兠三苖共工同其罪故世謂之四凶鯀既死其神化為黃龍黄龍當作黃能見晉語韋昭注云能似熊宋庠音釋云乃來反入于羽淵是為夏郊三代祀之故連山易曰有崇伯鯀伏于羽山之野者是也㳺水又北逕祝其縣故城西在今淮安府贑榆縣西五里春秋經書夏公㑹齊侯于夾谷左傳定公十年公及齊平㑹于祝其實夾谷也服䖍曰地二名王莽更之曰猶亭縣之東有夾口浦㳺水左逕瑯琊即丘縣故城之西地理志曰莒子始起于此後徙莒有鹽官故世謂之南莒也㳺水又東北逕贑榆縣北今屬淮安府東側巨海有秦始皇碑在山上去海一百五十步潮水至加其上三丈去則三尺所見東北傾石長一丈八尺廣五尺厚三尺八寸一行一十二字㳺水又東北逕紀鄣故城南在今贑榆縣北七十五里春秋昭公十年齊伐莒莒子奔紀鄣莒之婦人怒莒子之害其夫老而託訪當作紡焉取其纑而夜縋縋絶鼓譟城上人亦譟莒共公懼啓西門而出齊遂入紀故紀子帛之國榖梁傳曰吾伯姬歸于紀者也杜預曰紀鄣地二名東海贑榆縣東北有故紀城即此水也㳺水東北入海舊吳之燕岱常泛巨海憚其濤險更㳂溯是瀆是由上下疑有脫文項本作由是出地理志曰㳺水自淮浦北入海爾雅曰淮別為滸㳺水亦枝稱者也
66 	德清胡渭曰以今輿地言之淮水自桐柏縣南東逕信陽州北信陽在汝寜府西南二百七十里水去州四十五里又東逕羅山縣北真陽縣南羅山在州東一百二十里水去縣二十里真陽在府南一百二十里水去縣八十里淮水舊自確山縣南流入二縣界元和志云淮水在朗山縣南一百二十里是也今不入其界又東逕息縣南息縣在光州西北九十里春秋息國地水去縣五里又東逕光山縣北光山在州西四十五里本春秋弦國水去縣八十里又東逕光州北光州在汝寜東南二百七十里本春秋黄國水去州六十七里又東逕固始縣北固始在州東北一百二十里水去縣七十里縣東南四十里有茹城後漢末揚州刺史劉馥所築為耕屯之利其後鄧艾等常修治之今故址尚存又東北逕潁州南潁州在江南鳯陽府西四百二十里水去州一百二十里又東十餘里合汝水南岸即霍丘縣界又東逕霍丘縣北霍丘在夀州南一百二十里水去縣四十五里其渡處曰安風津又東逕潁上縣南潁上在潁州東一百二十里水去縣二十五里西南與霍丘分界又東三十五里與夀州分界潁水在縣南門外亦曰沙河東南流至正陽鎮入淮謂之潁口即春秋之潁尾也鎮在縣東南七十五里淮水之西又東逕夀州西北夀州在鳯陽府少西南一百里水去州二十五里芍陂在州南亦曰期思陂淮南子曰孫叔敖决期思之水灌雩婁之野即此又東逕懐逺縣南懐逺在府西北七十里水去縣一里流至城東稍折而北渦水夾注之謂之渦口又東逕鳯陽縣北縣為鳯陽府治水去城十里又東逕臨淮縣北臨淮在府北少東二十里水去縣一里又東北逕五河縣五河在府東北九十里本漢𧈬縣音貢後漢為虹縣淮水在縣東南二里有澮沱漴潼四水與淮㑹為五河口縣取名焉北炳㢲按明一統志鳯陽府五河縣注縣在府東一百一十里有涇澮沱漴淮五河故以名縣又東泗州南旴𣅿縣北泗州在府東少北二百十里水去州一里有浮橋為南北要道潘季馴曰淮挾汝潁肥濠等處七十二溪之水至泗州下流龜山横截河中故至泗則湧譬咽喉間湯飲驟下吞吐不及一時呃塞其勢然也明萬厯十九年泗州大水淮流泛溢髙于城溺人無算浸及祖陵季馴上言水性不可拂河堤不可弛地形不可強治理不可鑿人欲棄舊以為新而臣謂故道必不可失人欲支分以殺勢臣謂濁流必不可分霖淫水漲久當自消也旴𣅿在州南五里水去縣二里有長沙洲長二里淮水泛漲賴以捍禦縣西南一里有上龜山縣東北三十里有下龜山為龜山鎮其下有運河一名新河川瀆異同曰泗州與旴𣅿兩城相距凢七里自昔為淮流襟束之處汴河自河南界流經州城東而合于淮謂之汴口宋時以此為漕運要衝今惟涓流可辨耳由州城而東三十里龜山峙焉淮流至此乃益折而北又二十餘里而洪澤冨陵泥墪萬家等湖環匯于淮之東岸淮水泛溢恒在于此州逼淮而地下故也按古汴水東流逕彭城縣北而東入于泗唐貞元中韓愈佐徐州幕有詩云汴水交流郡城角是其時汴水猶于州城東北隅合泗入淮也不知何年改流從夏邑永城宿州靈璧虹縣至泗州両城間而入于淮宋時東南之漕率由此以逹京師南渡後漸湮元㤗定初河行故汴渠仍于徐州合泗水至清口入淮而泗州之汴河遂廢又逕清河縣與泗水合謂之清口清河在淮安府西少北五十里淮水去縣五里洪澤河在縣南六十里洪澤鎮西長八十里接盱眙縣界新志謂之冨陵湖又東北逕山陽縣北山陽淮安府治射陽湖古射陂也在縣東南八十里與鹽城寳應分水髙家堰在縣西南四十里後漢建安中太守陳登防淮此其故址也明永樂初平江伯陳瑄始為築治長六十里清江浦在縣閼即新運河也舊名沙河宋志楚州北有山陽灣淮流浸急每致沉溺雍熈中漕臣劉蟠議開沙河避淮水之險自楚至淮隂開𨗳凢六十里舟行便之其後淤塞明永樂中陳瑄修治運河乃鑿清江浦引水由管家湖至鴨陳口達海又東北逕安東縣南又東北入于海安東在府東北六十里本漢淮浦縣水去縣二里海在縣東五十五里自鹽城縣東北經山陽縣東折而西北為淮水入海之口其北岸則安東也縣志云自縣西三十里顔家渡直下過縣南東流五十里又東北過雲梯折而入海此𨗳淮㑹泗沂東入海之故道也自元時河奪汴泗以入淮而両瀆并為一瀆清口以東淮悉成河矣
67 	水經注集釋訂訛卷三十
34.卷三十一
1 	欽定四庫全書
2 	水經注集釋訂訛卷三十一歸安沈炳巽撰
3 	滍水　　淯水　　㶏水　　灈水瀙水　　潕水　　溳水
4 	滍音峙又音雉水南陽魯陽縣今為南陽府魯山縣西之堯山滍水源出魯山流至葉縣入沙河
5 	堯之末孫劉累以龍食帝孔甲孔甲又求之不得累懼而遷于魯縣立堯祠於西山謂之堯山史記夏本紀陶唐既衰其後有劉累學擾龍于豢龍氏事孔甲孔甲賜之姓曰御龍氏受豕韋之後龍一雌死以食夏后夏后使求懼而逃去故張衡南都賦曰奉先帝而追孝立唐祠於堯山堯山在太和川太和城東北今在魯山縣西滍水出焉張衡南都賦曰其川瀆則●澧𤄶濜發源巖穴布濩漫汗漭沆洋溢朱本作括緫激急趣箭馳風疾者也●水又厯太和川東逕小和川又東溫泉水注之水出北山七泉奇發炎熱特甚闞駰曰縣有湯水可以療疾矣湯側又有寒泉焉地勢不殊而炎凉異致雖隆火盛日肅若氷谷矣渾流同溪南流注●水又東逕胡木山東流又㑹温泉口水出北山阜炎勢竒毒痾疾之徒無能澡其衡當作衝漂救養白氏六帖引作癢者咸去湯十許步別池然後可入湯側有石銘云皇女湯可以療萬疾者也故杜彥達云然如沸湯可以熟米飯疑作飲之愈百病道士清身沐浴一日三飯多少自在四十日後身中萬病愈三蟲死學道遭難逢危終無悔心可以牢神存志即南都賦所謂湯谷湧其後者也然宛縣今南陽府治南陽縣有紫山山東有一水東西十五里南北二百步湛然沖滿無所通㑹冬夏常溫世亦謂之湯谷也盛𢎞之荊州記南陽郡城北有紫山紫山東有一水無所㑹通冬夏常溫因名湯谷非魯陽及南陽之縣故也張平子廣言土地所苞明非此矣●水又東房陽川水注之水出南陽雉縣西雉縣故城在南陽府城北八十里房陽川北流注于●滍水之北有積石焉世謂女靈山其山平地介立不連岡以成髙峻石孤峙不託勢以自逺四靣壁絶極能靈舉逺望亭亭狀若單楹挿霄矣北面有如頽落劣疑訛得道疑是通字步好事者時有扳陟耳●水又與波水合水出霍陽西川大嶺東谷俗謂之歇馬嶺川曰廣陽川非也即應劭所謂孤山波水所出也馬融廣成頌曰浸以波溠其水又南逕蠻城下葢蠻別邑也俗謂之麻城非也波水又南分三川于白亭東而俱南入滍水滍水自下兼波水之通稱也是故闞駰有東北至定陵入汝之文滍水又東逕魯陽縣故城南城即劉累之故邑也有魯縣居其陽故因名焉王莽之魯山也昔在于楚文子守之與韓構難戰有返景之誠淮南子魯陽子與韓搆難戰酣日暮援戈而麾之日為之返三舍內有南陽都鄉正衛為牌疑訛朱本作碑●水右合魯陽闗水水出魯陽闗外分頭山横嶺下夾谷東北出入●●水又東北合牛蘭水水發縣北牛蘭山東南逕魯陽城東水側有漢陽侯焦立碑牛蘭水又東南與柏樹溪水合水出魯山北硤谷中東南流逕魯山西明一統志魯山在魯山縣東一百八十里一名露山髙出羣山為一邑巨鎮因以名縣而南合牛蘭水又東南逕魯山南闞駰曰魯陽縣今其地魯山是也水南注于滍●水東逕應城南故應鄉也應侯之國詩所謂應侯順德者也彭水注之俗謂之小●水水出魯陽縣南彭山蟻塢東麓北流逕彭山西下有彭山廟廟前有彭山碑漢桓帝元嘉三年杜仲長立彭水逕其西北漢安邑長尹儉墓東冢西有石廟廟前有両石闕闕東有碑闕南有二師子相對南有石碣二枚石柱西南有両石羊中平四年立彭水又東北流直應城南而入●●水又左合橋水水出魯陽縣北恃東疑訛宋本作北恃山東南逕應山北又南逕應城西地理志曰故文城縣之應鄉也周武王封其弟為侯國應劭曰韓詩外傳稱周成王與弟□以桐葉為圭曰吾以封汝周公曰天子無戯言王乃應時而對故曰應侯鄉亦曰應鄉按呂氏春秋云成王以桐葉為圭以封叔虞非應侯也汲郡古文殷時已有應國非成王矣戰國范睢所封邑也謂之應水●水又東逕犨縣故城北左傳昭公元年冬楚公子圍使伯州犁城犨是也出于魚齒山下春秋襄公十八年楚伐鄭次于魚陵渉于魚齒之下甚雨楚師多凍徒役幾盡晉人聞有楚師師曠曰不害吾驟歌北風又歌南風南風不兢多死聲楚必無功矣所渉即●水也水南有漢中常侍長樂太僕吉侯苞冢冢前有碑基疑作墓西枕罡城開四門門有両石獸墳傾墓毀碑獸淪移人有掘出一獸猶全不破甚髙壯頭去地減一丈許作制甚工左膊上刻作辟邪字門表壍上疑作土起石橋即時不毀其碑云六帝四后是諮是諏葢仕自安帝沒于桓后于時閽閹擅權五侯暴世割剥公私以事生死夫封者表有德碑者頌有功自非此徒何用許為石至千春不若速朽苞墓萬古秪彰誚辱嗚呼愚亦甚矣滍水又東犨水注之俗謂之秋水非也水有二源東源出其縣西南踐犢山東崖下水方五十許歩不測其深東北流逕犨縣南又東北屈逕其縣東而北合西流水西源出縣西南頗山北阜下東北逕犨城西在今魯山縣東南又屈逕其縣北東合二水亂流北注于滍漢髙祖入闗破南陽太守呂齮于犨東即于是地滍水之陰也●水又東南逕昆陽縣故城昆陽城在葉縣西南北昔漢光武與王尋王邑戰于昆陽敗之走者相騰踐奔殪百餘里㑹大雨如注●川盛溢虎豹皆股戰士卒爭赴溺死者以萬數水為不流王邑嚴尤陳茂輕騎皆乗尸而渡矣
6 	東北過潁川定陵縣西北又東過堰縣南東入于汝滍水東逕西不羮亭南亭北背汝水于定陵城北東入汝堰縣在南不得過按漢志潁川有郾縣此云堰誤鄢縣今屬開封府許州淯水出𢎞農盧氏縣今屬河南府攻離山東南過南陽西鄂縣西北又東過宛縣南淯水在南陽府城東三里俗名曰白河其源自嵩縣雙鷄嶺東南流經南陽新野㑹梅溪洱灌湍諸水留山黃渠栗鴉泗潦刁等河與泌水合流南至襄陽入漢江淯水𨗳源東流逕酈縣故城北郭仲產曰酈縣故城南在今內鄉縣東有南酈北酈二城在攻離山東酈舊縣也三倉曰樊鄧酈酈有二城北酈也漢祖入闗下淅酈即此縣也淯水又東南流雉縣之雉衡山東逕百章郭北又東魯陽闗水注之水出魯陽縣南分水嶺南水自嶺南流北水從嶺北注故世俗謂此嶺為分頭也其水南流逕魯陽闗左右連山挿漢秀木干雲是以張景陽詩云朝登魯陽闗峽路峭且深亦司馬芝與母遇賊處也魏志司馬芝字子華河內温人也避亂荆州于魯陽山遇賊同行者皆棄老弱走芝獨坐守老母賊至以刃臨之芝叩頭曰母老惟在諸君賊曰此孝子也殺之不義遂得免關水厯雉衡山西南逕皇后城西建武元年世祖遣侍中傅俊持節迎光烈皇后于淯陽俊發兵三百餘人宿衛皇后道路歸京師葢稅舍所在故城得其名矣山有石室甚飾潔相傳名皇后浴室又所幸也闗水又西南逕雉縣故城南昔秦文公之世有陽伯者逢二童下有訛脫曰舀曰彼両童二雉也得雌者覇雄者王二童飜飛化為雙雉光武獲雉于此山以為中興之祥故置縣以名焉按晉太康地志云秦文公時陳倉人獵得獸若彘不知名牽以獻之逢二童子童子曰此名為媦常在地中食死人腦即欲殺之拍捶其首媦亦語曰二童子名陳寳得雄者王得雌者覇陳倉人舍媦逐二童子化為雉雌上陳倉北陂為石秦祠之名陳寳秦欲表其符故以名縣又搜神記云其雄者飛至南陽其後光武起于南陽皆如其言也據此則雉縣置于秦時非光武以為中興之祥故置縣也況前漢地理志南陽郡已有雉縣則非始于光武明矣闗水又屈而東南流注于淯淯水又東南流逕博望縣西北故城東在今南陽府東北七十里郭仲産曰郡東北一百二里漢武帝置校尉張騫隨大將軍衛青西征為軍前𨗳相望水草得以不乏元光六年封騫為侯國地理志曰南陽有博望縣王莽改之曰宜樂也淯水又東南逕西鄂故城東應劭曰江夏有鄂故加西也昔劉表之攻杜子緒于西鄂也功曹伯孝長聞戰鼓之音懼而閉户蒙被自覆漸登城而觀言勇可習也九州春秋劉表攻西州州長杜子緒守拒時柏季長在城中聞兵勢恐入室牽被覆頭攻半日稍出面明日側立而聽一日出問消息三四日負楯親鬥謂子緒曰勇可習者也淯水又南洱水注之水出𢎞農郡盧氏縣之熊耳山東南逕酈縣北東南逕方陽城北漢哀帝四年封南陽太守孫寵為侯國俗謂之房陽川又逕西鄂縣南水北有張平子墓在今南陽縣界東北石橋堡崔瑗碑㫁石猶存墓之東側墳有平子碑文字悉是古文篆額是崔瑗之辭盛𢎞之郭仲產並云夏侯孝若為郡薄其文復刋碑陰為銘然碑隂二名乃是崔子玊及陳翕耳而非孝若悉是𨽻字二首並存甞無毀壊又言墓次有二碑今唯見一碑或是余夏逕驛途疲而莫究矣水南道側有二石樓相去六七丈雙跱齊竦髙可丈七八柱圎圍二丈有餘石質青緑光可以鑒上鑾櫨承拱雕簷四柱窮巧綺刻妙絶人工題言蜀郡太守姓王字子雅南陽西鄂人有三女無男而家累千金父沒當𦵏女自相謂曰先君生我姊妹無男兄弟今當安神𤣥宅翳靈後土㝠㝠絶後何以彰吾君之德各出錢五百萬一女築墓二女建樓以表孝思銘云墓樓下有脫誤東平林不近墳墓而不能測其處所矣洱水又東南流注于淯水世謂之肄水肄洱聲相近非也地理志曰熊耳之山出三水洱水其一焉東南至魯陽入沔是也淯水又南逕預山東山上有神廟俗名之為獨山也山南有魏車騎将軍黃權夫妻二塜地道潛通其冢前有四碑其二魏明帝立二是其子及臣吏所樹者也淯水又西南逕史定伯碑南又西為𤓰里津水上有三梁謂之𤓰里渡自宛道途東出堵陽而道方城建武三年世祖自堵陽西入破虜將軍劉奉按後漢書當作鄧奉怨漢掠新野拒瓜里上親搏戰追至夕陽聚遂斬奉按後漢書郡國志南陽郡有夕陽聚註云賈復從擊鄧奉追至夕陽聚郡國志所謂宛有瓜里野津夕陽聚者也阻橋即桓溫故壘處溫以昇平五年與范汪衆軍北討所營淯水朱曰按晉書穆帝本紀桓溫遣諸將討河北在永和五年而范汪傳云桓溫北伐令汪率文武出梁國以失期免為庶人卒于家本紀范汪之廢則在升平三年與此注互異又西南逕晉蜀郡太守鄧義山墓南又南逕宛城東其地故申伯之郡楚文王滅申以為縣也秦昭襄王使白起為將伐楚取郢即以此地為南陽郡改縣曰宛王莽更名郡曰前隊縣曰南陽劉善曰在中國之南而居陽地故以為名大城西南隅即古宛城也荊州刺史治故亦謂之荊州城今南陽郡治大城其東城城內有舊殿基周二百歩髙八尺陛階皆砌以青石大城西北隅有基周一百步髙五丈葢更始所起也地疑作城西三里有古䑓髙三丈餘魏文帝黃初中南廵行所築也淯水又屈而逕其縣南故南都賦所言淯水蕩其胸者也王莽地皇二年朱鮪等共于城南㑹諸将設壇燔燎立聖公為天子于斯水上世語曰張繡反公于疑作與戰敗子昂不能騎進馬于公而昂遇害魏書曰公征至宛臨淯水祀亡將士歔欷流涕衆皆哀慟淯水又南梅溪水注之水出縣北紫山南逕百里奚故宅奚宛人也于秦為賢大夫所謂迷虞智秦者也梅溪又逕宛西呂城東史記曰呂尚先祖為四岳佐禹治水有功虞夏之際受封于呂故因氏為呂尚也徐廣史記音義曰呂在宛縣髙后四年封昆弟子呂恕為呂城侯疑即此也按史記呂后紀四年封吕忿為呂城侯此云恕誤又按新蔡縣有大呂小呂亭而未知所是也梅溪又南逕杜衍縣東故城在西漢髙帝七年封郎中王翳為侯國王莽更之曰閏衍矣土地墊下湍溪是注古人于安衆堨之令逰水是瀦謂之安衆港世祖建武三年上自宛遣潁陽侯祭遵西擊鄧奉弟衆按後漢書祭遵傳云南撃鄧奉弟終于杜衍破之今云衆恐誤破之于杜衍進兵湼陽者也梅溪又南謂之石橋水又謂之汝溪之疑訛流而左注淯水淯水之南又有南就聚郡國志所謂南陽宛縣有南就聚者也郭仲産言宛城南三十里有一城甚卑小相承名三公城漢時鄧禹等歸鄉餞離處也盛𢎞之著荊州記以為三公置余按淯水左右舊有二澨所謂南澨北澨者水側之濆聚在淯陽之東北考古推地則近矣城側有范蠡祠蠡宛人祠即故宅也後漢末有范曾字子閔為大將軍司馬討黃巾賊至此祠為蠡立碑文勒可尋夏侯湛之為南陽又為立廟焉城東有大将軍何進故宅城西有孔嵩舊居嵩字仲山宛人與山陽范式有㫁金契貧無養親賃為阿阿下脫里字街卒遣迎式式下車把臂曰子懐道卒伍不亦痛乎嵩曰侯嬴賤役晨門卑下之位古人所不恥何痛之有故其讃曰仲山通達卷舒無方屈身厮役挺秀含芳後漢書獨行傳南陽孔嵩與范式友善家貧親老乃變姓名傭為新野阿街里卒式為荊州刺史行部至新野而嵩為𨗳騎迎式式見而識之呼嵩把臂謂曰子非孔仲山邪對之嘆息語及平生曰昔與子俱曳長裾逰息帝學吾䝉國恩致位牧伯而子懐道隐身處于卒伍不亦惜乎嵩曰侯嬴長守于賤業晨門肆志于抱闗子欲居九夷不患其陋貧者士之宜豈為鄙哉較此稍詳故偹録之又屈南過淯陽縣東
7 	淯水又南入縣逕小長安司馬彪郡國志曰縣有小長安聚謝沈漢書稱光武攻淯陽不下引兵欲攻宛至小長安與甄阜戰敗于此淯水又西南逕其縣故城南桓帝延熹七年封鄧康為侯國按後漢書后紀桓帝鄧皇后永康中進入掖庭為采女封兄鄧演為南頓侯演卒子康嗣延熹二年立為皇后四年封后母宣為昆陽更封康為泚陽侯宣卒以康弟統襲封昆陽侯又封統弟秉為淯陽侯今云康封淯陽誤縣故南陽典農治後以為淯陽郡省郡復縣避晉簡文諱更名云陽焉淯水又逕安樂郡北漢桓帝建和六年按廣本傳是建和元年封封司徒胡廣為淯陽縣安樂鄉侯今於其國立樂宅戍郭仲産襄陽記曰南陽城南九十里有晉尚書今樂廣故宅廣字彦輔也善清言見重當時成都王廣女壻長沙王猜之廣曰寜以一女而易五男猶疑之終以憂殞其故居今置戍因以為名晋書樂廣傳云成都王頴廣之壻也
8 	又南過新野縣西原本訛以此後經文西過鄧縣東及㶏水經文一叚錯簡于此今刪去淯水又南入新野縣今屬南陽府枝津分泒東南出苞隰衍注右積為陂東西九里南北一十五里陂水所溉咸為良沃淯水又南與湍水㑹又南逕新野縣故城西世祖之敗小長安也姊元遇害上即位感悼姊沒追諡元為新野節義長公主即此邑也晋咸寜二年封大司馬扶風武王少子歆為新野郡公割南陽五屬棘陽蔡陽穰鄧山都封為王晋書新野王歆傳歆字𢎞舒武帝太康中封新野縣公惠帝永寕元年趙王倫簒帝位齊王冏舉義兵歆率所領𨗳冏以勲進封新野郡王據傳則歆之封新野公在太康中非咸寕二年其進封為王乃逆倫既誅之後今注云云似于封公之後即進封為王矣故偹録傳文以證之文舒王昶之字見魏志更立中隔西即郡治東則民居城西傍淯水淯水又東與朝水合水出西北赤石山而東南逕冠軍縣界故城在今鄧州界地名沙渠又東南逕穰縣故城南穰縣今為南陽府鄧州治故城在州東南二里楚別邑也秦拔鄢郢即以為縣秦昭王封相魏冉為侯邑王莽更名曰豐穰也按漢志作莽曰農穰魏荊州刺史治朝水又東南分為二水一水枝分東北為樊氏陂陂東西十里南北五里俗謂之凡亭陂陂東有樊氏故宅樊氏既滅庾氏取其陂故喭曰陂汪汪下田良樊子失業庾公昌昔在晉世杜預繼信臣之業復六門之陂遏六門之水下結二十九陂諸陂散流咸入朝水事見六門碑六門既陂諸陂遂㫁朝水又東逕朝陽縣故城北而東南注于淯水淯水又東南與棘水合水上承赭水按前漢地理志後漢郡國志南陽郡堵陽縣俱作堵無作赭者又光武本紀建武二年征南大將軍岑彭率八將軍討鄧奉于堵鄉又朱祐傳建武三年更封堵陽侯亦俱是堵則此注之赭俱當作堵赭水出棘陽縣北數源並發南流逕小赭鄉謂之小赭水世祖建武二年成安侯臧宮從撃上赭也東源方七八歩騰湧若沸故世名之騰沸水南流逕于赭鄉謂之赭水建武二年祭遵引兵南擊董訴于赭鄉以水氏鄉故有赭陽之名也地理志曰縣有赭水王莽曰陽城也漢哀帝改為順陽建武二年按傳是建武三年封更封安陽侯朱祐為赭陽侯赭水縣堨以為陂東西夾岡水相去五六里古今㫁罔上下疑有訛字両舌都何氏云都字不誤史記夏本紀大野既都孔安國曰水所停曰都水潭漲朱本引孫汝澄云古今㫁罔両舌當作左右㫁岡両舌都水當作瀦水岡外下垂陂陀而出者謂之舌葢削陂陀之土接水連岡築堨止水以成潭漲也云云似屬牽強亦不足憑南北一十餘里水㳏南潰下注為灣灣分為二西為赭水東為滎源赭水參差流結兩湖故有東陂西陂之名二陂所𨗳俱水枝分東南至㑹口入泚是以地理志云泚水赭水皆言入蔡互受通稱故也二湖流注合為黃水謂所受焉逕棘陽縣之黃淳聚又謂之為黃淳水者也故謝沈漢書甄阜等敗光武于小長安東乗勝南渡黃淳水前營皆阻両川謂臨泚水絶後橋示無還心漢兵擊之二軍潰溺死黃淳水者二萬人又南逕棘陽縣故城西應劭曰縣在棘水之陽是知斯水為棘水也漢髙帝七年封莊得臣為侯國按史記年表棘陽莊侯杜得臣此云莊得臣誤後漢兵超疑訛脫當是起字擊唐子鄉一作卿殺湖陽尉進拔棘陽鄧晨將賔客㑹光武于此縣也棘水又南逕新野縣厯黃郵聚世祖建武三年傅俊岑彭進擊秦豐先拔黃郵者也謂之黄郵水大司馬吳漢破秦豐于斯水之上其聚落悉為蠻居猶名之為黃郵蠻棘水自新野縣東而南流入于淯水謂之為力口也棘力聲相近當為棘口也又是方俗之音故字從讀變若世以棘子木為力子之木此下二十餘行錯簡在三十三卷江水篇內今據宋本改正也淯水又東南逕士林東戍名也戍有邸閣水左有豫章大陂下灌良疇三千許頃也
9 	西過鄧縣東南入于沔
10 	縣故鄧侯吾離之國也楚文王滅之秦以為縣清疑作淯水右合濁水俗謂之弱溝水上承白水于朝陽縣東南流逕鄧縣故城南習鑿齒襄陽記曰楚王至鄧之濁水去襄陽二十里即此水也濁水又東逕鄧塞者即鄧城東南小山也先後名之為鄧塞昔孫文臺破黃祖于其下濁水東流注于淯淯水又南逕鄧塞東又逕鄾城今鄧州地東古鄾子國也葢鄧之南鄙也昔巴子請楚與鄧為好鄾人奪其幣即是邑也司馬彪以為鄧之鄾聚矣
11 	㶏水出㶏強縣今河南開封汝南地南澤中東入潁㶏水出潁川陽城縣故城在今汝南府界少室山東流注于潁水而亂流東南逕臨頴縣今同屬開封府西北小㶏水出焉東逕臨潁縣故城北㶏水又東逕㶏陽城北又東逕㶏強縣故城南建武元年按本傳是建武二年封世祖封揚化将軍堅鐔為侯國㶏水東為陶樞陂余案㶏陽城在㶏水南然則此城正應為㶏陰城而有㶏陽之名者明在南猶有㶏水故此城以陽為名矣潁水之南有二瀆其南瀆東南流行厯臨潁亭西東南入汝今無水也疑即㶏水之故瀆矣汝水于竒額城兵朱本作西別東派時人謂以上二十餘行原本訛在三十三卷今改正之㶏水東北流枝瀆右出世謂之死汝也別汝又東北逕召陵城北在今開封府郾縣東四十里練溝出焉別汝又東汾溝出焉別汝又東逕征羌城北水南有汾陂俗音糞汾水自別汝東注而為此陂水積征羌城北四五里方三十里許瀆左合小㶏水水上承狼陂南流名曰鞏水清陵陂水自陂東注之東廻又謂之小㶏水而南流注于大㶏水大㶏水取稱葢藉㶏汾注而縂受巨目矣又東逕西華縣今屬開封府陳州故城南又東逕汝陽縣故城北東注于潁
12 	灈水出汝南吳房縣今為汝寜府遂平縣西北興山東過其縣北入于汝
13 	縣西北有堂溪城故房子國春秋定公五年吳王闔閭弟夫概奔楚封之于堂溪故曰吳房也漢髙帝八年封荘侯楊武為侯國建武中世祖封泗水王歙子軍為堂溪侯按後漢書宗室四王傳泗水王歙少子煇封堂溪侯今云軍誤山溪有白羊淵淵水舊出山羊漢武帝元封二年白羊出北淵畜牧者禱祀之俗禁拍手甞有羊出水野母驚抃一作仆自此絶焉淵水下合灈水灈水東逕灈陽縣故城西東流入瀙水亂流逕其縣南世祖建武元年封吳漢孫且為侯國後漢書吳漢傳建武二年封廣平侯子成嗣二十八年分漢封為三國成子旦為濯陽侯旦弟旴為筑陽侯成弟國為新蔡侯今云吳且誤元年亦誤其水又東入于汝水
14 	瀙水出潕陰縣漢志作舞陰今南陽府泌陽縣東上界山山海經謂之瀙水也郭景純言或曰視冝為瀙出箴山許慎云出中陽山漢志作中陰山皆山之殊目也而東與此水合水出潕陰縣草山宋本作旱山東北流注瀙瀙水又東北殺水出西南大熟一作孰之山東北流入于瀙瀙水又東淪水注之水出宣山南東流注瀙水山海經作出宣山東南流注瀙水瀙水又東得奧水口水西出奧山東入于瀙水也
15 	東過吳房縣南又東過灈陽縣南應劭曰灈水出吳房縣東入瀙縣之西北即兩川之交㑹也
16 	又東過上蔡縣南東入汝潕水出潕陰縣西北扶予山東過其縣南山海經曰朝歌之山潕水出焉東流于滎按山海經當作東南流注于滎經書扶予者其山之異名乎滎水上承赭水東流左與西遼水合又東東遼水注之俱𨗳北山而南流注于滎滎水又東北于潕陰縣北左㑹潕水之道稍西不出其縣南其故城在山之陽漢光武建武中封岑彭為侯國漢以為陽山縣魏武與張繡戰于宛馬名絶景為流矢所中公傷右臂引還潕陰即是地也城之東有馬仁陂郭仲産曰陂在泚陽縣縣下當有脫文五十里葢地百頃其所周溉田萬頃隨年變種境無儉歳陂水三周其隍故瀆自隍西南而㑹于泚潕水不得復逕其南也且邑號潕陰故無出南之理出南則為陽也非直不究又不思矣潕水又東北河水注之按漢書地理志南陽郡雉縣注云衡山澧水所出東至𨜘入汝此河水誤當作澧水水出雉衡東山南逕建城東建當為卷字讀誤耳郡國志云葉縣有卷城其水又東流入于潕潕水東北逕于東山西西流入潕潕水之左即黃城山也水出黃城山東北逕方城郡國志曰葉縣有方城郭仲産曰苦萊于東疑有訛脱之間有小城名方城東臨溪水尋此城致號之由當因山以表名地疑訛或作也當連上苦萊即黃城也按明一統志河南南陽府黄城山注云一名苦華此云苦萊未知孰是及于東通為方城矣世謂之方城山水東流注潕水故地理志曰南陽葉方城邑西有黃城山是長沮桀溺耦耕之所有東流水則子路問津處尸子曰楚狂接輿耕于方城葢于此也盛𢎞之云葉東界有故城始犨縣東至瀙水達泚陽界南北聮絡數百里號為方城一謂之長城云酈縣有故城一面未詳里數號為長城即此城之西隅其間相去六里御覽及宋本俱作六百里若南北雖無基築皆連山相接而漢水流其南故屈完答齊桓公云楚國方城以為城漢水以為池郡國志曰葉縣有長城曰方城指此城也潕水又東北厯舞陽縣故城南漢髙祖元年按表當是六年封樊噲為侯國也
17 	又東過西平縣北今屬汝寜府
18 	縣故栢國也春秋左傳所謂江黄道栢方睦于齊也漢曰西平其西呂墟即西陵亭也西陵平夷故曰西平漢宣帝甘露三年封丞相于定國為侯國王莽更之曰新亭晋太康地理志曰縣有龍泉水可以砥礪刀劔特堅利故有堅白之論矣是以龍泉之劒為楚寳也縣出名金古有鐵官
19 	又東過郾縣南
20 	郾縣故城去此逺矣不得過又東過定頴縣北東入于汝漢安帝永初二年分汝南郡之上蔡縣置定潁縣延光中以陽翟郭鎮之為尚書令封定潁侯即此邑也按後漢書郭躬傳躬弟子鎮延光中為尚書及中黄門孫程誅中常侍江京等而立濟隂王鎮率羽林士擊殺衛尉閻景以成大功遷尚書令封定潁侯則鎮之封乃順帝既立之後非安帝延光中也今云延光中為尚書令封定潁侯誤
21 	溳水出蔡陽縣今為湖廣襄陽府棗陽縣明一統志溳水在德安府西北源出陪尾山石巖下遶城西南隅東流入漢江俗稱府河
22 	溳水出縣東南大洪山山在隋郡之西南竟陵之東北槃基所跨廣圎一百餘里峯曰懸鈎處平懸疑作原衆阜之中為諸嶺之秀山下有石門夾鄣層峻巖髙皆數百許仭入石門又得鍾乳穴穴上素崖壁立非人跡所及穴中多鍾乳凝膏下垂望齊氷雪微津細液滴瀝不㫁幽穴潛逺行者不極窮深而穴內常有風勢疑訛一作□亦疑訛火無能以經乆故也溳水出于其陰初流淺狹逺乃寛廣可以浮舟栰巨川矣時人以溳水所𨗳故亦謂之為溳山矣溳水東北流合石水石水出大洪山明一統志大洪山在德安府隨州城西一百二十里相傳為慈忍盧尊者道塲其山崛起一方巉然雲間四面陡險絶頂有大湖湖旁有龍鬥岩又有明聖泉流黃池仙女洞佛光殿諸勝東北流注于溳謂之小溳水而亂流東北逕上唐縣故城南本蔡陽之上唐鄉舊唐侯國春秋定公三年唐成公如楚有兩肅霜馬子常欲之不與止之三年唐人竊馬而獻原本訛壓之子常歸唐侯是也溳水又東均水注之水出洪山東北流逕土山北山上上下疑有訛字土山又東北流入于溳水溳水又屈而東南流東南逕隋縣西今為德安府隋州及應山等縣地
23 	縣故隋國矣春秋左傳所謂漢東之國隋為大者也楚滅之以為縣晉武太康中立為郡有溠水出縣西北黃山南逕㵐西縣西又東南㵐水入焉在隋州西北流入溳水㵐水出桐柏山之陽呂忱曰水在義陽㵐水東南逕㵐西縣西又東南流于溠溠水又東南逕隋縣故城西春秋魯荘公四年楚武王伐隋令鬪左傳作令尹祁莫敖屈重除道梁溠軍臨于隋謂此水也在隋州東南水側有㫁蛇丘隋侯出而見大蛇中㫁因舉而藥之故謂之㫁蛇丘後蛇銜明珠報德世謂之隋侯珠亦曰靈虵原本訛地珠髙誘淮南子注云隋侯見六蛇傷㫁以藥傅而塗之後蛇以大江中銜珠以報因曰隋侯之珠邱南有隋季良左傳作梁大夫池其水又南與義井水合水出隋城東南井泉甞湧溢而津注冬夏不異相承謂之義井下流合溠溠水又南流注于溳溳水又㑹于支水水源亦出大洪山而東流注于溳溳水又逕隋縣南隋城山北而東南注
24 	又南過江夏安陸縣西今屬德安府隋水出隋郡永陽縣東石龍山西北流南廻逕永陽縣西厯橫尾山即禹貢之陪尾山也遼水又西南至安陸縣故城西故鄖城也因岡為墉峻不假築溳水又南逕石巖山北昔張昌作亂于其下籠綵鳯以惑衆晉太安二年鎮南将軍劉𢎞遣牙門皮初與張昌戰於清水昌敗追斬于江夏晋書劉𢎞傳太安中張昌作亂以𢎞為南蠻校尉荊州刺史率前將軍趙驤等討昌自方城至宛新野所向皆平遣牙門将皮初為督戰帥進㩀襄陽累戰破昌前後斬首數萬級昌懼而逃竄于下儁山𢎞遣軍討斬之即春秋左傳定公四年吳敗楚于柏舉從之及于清發葢疑訛當有脫溳水又東南流而右㑹富水水出竟陵郡新市縣東北大陽山水有二源也大富水出山之陽南流而左合小富水小富水出山之東而南逕三王城東前漢末王匡王鳯王常所屯故謂之三王城城中有故碑文字闕落不可復識其水屈而西南流右合大富水俗謂之大泌水也又西南流逕杜城西漢志江夏郡有雲杜縣疑漏雲字新市縣治也郡國志以為新市也中山有新市故此加南分安陸立縣又王匡中興初舉兵于縣號曰新市兵也富水又東南流于安陸界左合土山水世謂之章水水出土山南逕隨郡平林縣故城西俗謂之将陂城與新市接界故中興之始兵有新市平林之號又南流右入富水富水又東入于溳溳水又逕新城南永和五年晉大司馬桓溫築溳水又㑹温水溫水出竟陵之新陽縣東澤中口徑二丈五尺垠岸重沙端淨可愛靖以察之則淵泉如鏡聞人聲則揚湯奮發無所復見矣其熱可以燖雞洪瀏百餘歩冷若寒泉東南流注于溳水又右得潼水水出江夏郡之曲陵縣按漢志江夏郡有西陵無曲陵恐當作西陵為是西陵今為德安府雲夢縣西北潼山東南流逕其縣南縣治石潼故城城圓而不方東入安陸注于溳水
25 	又東南入于夏
26 	溳水又南分為二水東通灄水西入于沔謂之溳口也
27 	水經注集釋訂訛卷三十一
35.卷三十二
1 	欽定四庫全書
2 	水經注集釋訂訛卷三十二歸安沈炳巽撰
3 	漻水　　蘄水　　決水　　泚水泄水　　肥水　　施水　　沮水漳水　　夏水　　羌水　　涪水潼水　　涔水
4 	漻水出江夏平春縣西明一統志漻水源出江夏廢平春縣南過安陸入于溳漻水北出大義山南至厲鄉西賜水入焉水源東出大紫山分為二水一水西逕厲鄉南水南有重山即烈山也烈山明一統志作厲山在德安府隨州城北一百八十里禮祭法云厲山氏之有天下也其子曰農能植百榖注云厲山氏炎帝也起于厲山漢志南陽郡隨故厲國也皇甫謐云今隨之厲鄉荊州記云山有二宂云是神農氏生處遂即于其地為神農社常年祀之山下有一穴父老相傳云是神農所生處也故禮謂之烈山氏水北有九井子書所謂神農既誕九井自穿謂斯水也又言汲一井則衆水動井今堙塞遺迹髣髴存焉亦云鄉故頼國也有神農社賜水西南流入于漻即厲水也賜厲聲相近宜為厲水矣一水出義鄉西南入隋又注漻漻水又南逕隋縣注安陸也
5 	南過安陸入于溳
6 	蘄水出江夏蘄春縣今為湖廣黃州府蘄水縣北山山即近宋本作蘄桞也水首受希水枝津西南流厯蘄山出蠻中故以此蠻為五水蠻水即謂巴水也又赤亭水西歸水蠻左馮居岨藉山川世為抄暴宋世沈慶之于西陽上下誅伐蠻夷即五水蠻也按宋書蠻夷傳西陽有巴水蘄水希水赤亭水西歸水謂之五水蠻所在並深岨種落熾盛厯卋為盜賊北接淮汝南極江漢地方數千里云云即此注所引今蠻左馮居以下似有訛脫故句難讀耳
7 	南過其縣西
8 	晉改為蘄陽縣縣從江州置大陽戌後齊安郡移治于此也
9 	又南至蘄口南入于江
10 	蘄水南對蘄陽洲入于大江謂蘄口洲上有蘄陽縣徙疑訛或有脫文
11 	决水出廬江雩婁縣廢雩婁縣在今鳯陽府霍丘縣西南八十里南大别山在霍丘縣西南八十里接河南固始縣界此另是一大別山非漢陽之大別山也
12 	俗名之為檀山峴葢大別之異名也其水厯山委注而絡其縣也
13 	北過其縣東
14 	縣故吳也春秋左傳襄公二十年按左傳是襄公二十六年今云二十年誤楚子秦人侵吳及雩婁聞吳有偹而還是也晉書地道記云在安豐縣之西南即其界也故地理志曰決水出雩婁
15 	又北過安豐縣東今鳯陽府霍丘縣是其故地廢縣在夀州南六十里漢屬六安國今為安豐鄉
16 	決水自雩婁縣北逕鷄備亭春秋昭公二十三年吳敗諸侯之師于雞父者也杜預注曰雞父楚地安豐縣南有雞備亭安豐縣故城今邉城郡治也王莽之羙豐也漢志作羙豐原本作羙風世祖建武八年封大将軍凉州牧竇融為侯國晉立安豐郡決水自縣西北流逕蓼縣故城東在今夀州南安豐鄉又逕其北漢髙帝六年封為孔侯國也也字疑衍按漢書功臣表封孔藂為蓼侯則此脫藂字亦當作封孔藂為侯國世謂之決水也決水又西北灌水注之其水𨗳源廬江金蘭縣西北東陵鄉太蘇山即灌水也許慎曰出雩婁縣俗謂之澮水也禇先生所謂神龜出于江灌之間嘉休之中葢謂此水也按史記龜筴傳作江淮之間灌水東北逕蓼縣故城西而北注決水也故地理志曰決水北至蓼入灌漢志作入淮灌水于蓼亦入決春秋宣公八年冬楚公子滅舒蓼臧文仲聞之曰臯陶庭堅不祀忽諸德之不逮民之無援哀哉按左傳文公五年冬楚公子燮滅蓼臧文仲聞之有臯陶庭堅不祀之嘆又宣公八年夏楚人滅舒蓼自是両事今混為一事似誤決水又北右㑹陽泉水水受决水東北流逕陽泉縣故城東故陽泉鄉也漢靈帝中封太尉黃琬為侯國又西北流左入決水謂之陽泉口也
17 	又北入于淮
18 	俗謂之決口非也斯決灌之口矣余往因公至于淮津舟車所届次于決水訪其民宰與古名全違脉水尋經方知決水宋本作口葢灌澮聲相倫習俗害真耳沘水原作泚今從胡氏引漢志俱改作沘出廬江灊縣故城在今廬江縣南二里西南霍山東北爾雅云大山宮小山曰霍郭注云宮謂圍繞之
19 	灊者山水名也開山圖灊當作小山圍繞大山為霍山郭景純曰灊水出焉縣即其稱矣春秋昭公二十七年吳因楚䘮圍灊是也地理志曰沘水出沘山不言霍山沘字或作渒沘水又東北逕博安縣泄水出焉明一統志淠河在六安州西一名白沙河本沘水出霍山北迤邐流從安豐界入于淮
20 	東北過六縣東今為廬州府六安州
21 	淠水東北右㑹蹹鼓川水水出東南蹹川西北流左注淠水淠水又西北逕馬享城西又西北逕六安縣故城西廢六安縣在今州治東今即其趾為州治縣故咎陶國也夏禹封其少子奉其祀今縣都陂中有大冢民傳曰公琴者即臯陶冢也楚人謂冢為琴矣漢髙帝元年別為衡山國五年屬淮南文帝十六年復為衡山國武帝元狩二年別為六安國王莽之安風也漢書所謂以舒屠六晉太康三年廬江郡治淠水又西北分為二水出焉又北逕五門亭西西北流逕安豐縣故城西晉書地道記安豐郡之屬縣也俗名之曰安城矣又北㑹濡水亂流西北注之
22 	北入于淮
23 	水之決㑹謂之沘口也
24 	泄水出博安縣
25 	博安縣地理志之博鄉縣也王莽以為揚陸矣通鑑作都陸胡三省注引水經注作揚陸云意者都陸即揚陸歟泄水自縣上承沘水于麻步川西北厯山疑訛濡溪謂之濡水也
26 	北過芍陂西與沘水合
27 	泄水自濡溪口安豐縣北流注于淠一謂之荷濡口西北入于淮
28 	亂流同國也國宋本作歸
29 	肥水出九江成德縣廣陽鄉西呂忱字林曰肥水出良餘山俗謂之連枷山亦或以為獨山也北流分為二水施水出焉肥水又北逕獲城東又北逕荻江東又宋本作右㑹施水枝津首受施水于合肥縣今廬州府治城東西流逕成德縣注于肥水也肥水別北過其縣西北入芍陂
30 	肥水自荻邱北逕成德縣故城西王莽更之曰平阿也又北逕芍陂東又北逕死馬塘東芍陂瀆上承井門與芍陂更相通注故經言入芍陂矣肥水東北又合閻潤水宋本作肥水又北右合閻潤縣上承施水于合肥縣北流逕復道縣西水積為陽湖陽湖水自塘西北逕死雩亭南夾横塘西注宋大始初豫州司馬劉順帥衆八千據其城地以拒劉勔杜叔寳以精兵五千送粮死雩劉勔破之此塘宋書殷琰傳晉安王子勛反以琰為建武将軍豫州刺史長史龎道隆司馬劉順參軍杜叔寳等泣勸琰同逆琰素無部曲門義不過數人無以自立受制于叔寳等太宗遣輔國將軍劉勔進討順等率馬步八千人東據宛唐去夀陽三百里勔率衆軍並進去順數里立營㑹順糧盡報叔寳送糧叔寳乃發車千五百乗載米餉順自以五千精兵防送之勔用軍副呂安國計遣精兵間路出順後于橫塘抄之力戰大破之伏尸徧野叔寳去米車奔走安國復夜燒米車驅牛二千頭而還水分為澗二洛澗出焉閻漿水注之水受芍陂陂水上承澗水于五門亭南別為㫁神水又東北流逕五門亭東亭為衆朱本作衆宋本作二水之㑹也㫁神水又東北逕神迹亭東又北謂之豪水雖廣異名事實一水又東北逕白芍亭東積而為湖謂之芍陂陂周一百二十許里在夀春縣南八十里言楚相孫叔敖所造魏太尉王陵與吳將張休交戰于芍陂即此處也王陵當作王淩魏志王淩傳正始初為征東將軍假節都督揚州諸軍事二年吳大将全琮數萬衆冦芍陂淩率諸軍逆討與賊爭塘力戰連日賊退走進封南鄉侯是時淩尚未拜太尉及司馬宣王誅曹爽始進淩為太尉假節鉞則所云魏太尉王陵皆誤陂有五門吐納川流西北為香門陂水北逕孫叔敖祠下謂之芍陂瀆又北分為二水一水東注㴝漿漿水東逕黎漿亭南文欽之叛吳軍北入諸葛緒拒之於㴝漿即此水也魏志諸葛誕傳誕以王淩毋丘儉等累見夷滅懼不自安甘露二年徴為司空遂舉兵反遣長史吳綱将少子靚至吳請救吳人大喜遣将全懌等率衆三萬宻與文欽俱來應誕吳将朱異再以大衆来迎誕等渡黎漿水云云今云諸葛緒拒之于黎漿所未詳也疑當作諸葛誕之叛吳軍北入進屯黎漿水也東注肥水謂之黎漿水口
31 	又北過夀春縣東
32 	肥水自黎漿北逕夀春縣故城東為長瀬津津側有謝堂北亭迎送所薄水陸舟車是焉萃止又西北左合東溪溪水引瀆北山西南流逕𨗳公寺西寺側因溪建刹五層屋宇閑敞崇虛携覺疑訛當作嶕嶢也又西南流注于肥肥水又西逕東臺下臺即夀春外郭東北隅阿之榭也東側有一湖三春九夏紅荷覆水引瀆城隍水積成潭謂之東䑓湖亦肥南播也肥水西逕夀春縣城北右合北溪水𨗳北山泉源下注潄石頽隍水上長林挿天髙柯負日出于山林精舎右山淵寺左道俗嬉逰多萃其下內外引汲泉同七淨溪水㳂注西南逕陸道士解疑是廨南精廬臨側川溪大不為廣小足閑居亦勝境也溪水流注于肥水
33 	北入于淮
34 	肥水又西分為二水右即肥之故瀆遏為船官湖以置舟艦也肥水左瀆又西西下疑有逕字石橋門北亦曰草市門外有石梁渡此洲宋本作北洲洲上有西昌寺寺三靣阻水佛堂設三像真容竗相相服精煒項本作偉是蕭武帝所立也寺西即船官坊倉光都水朱曰史記齊世家云蒼兕蒼兕揔爾舟楫王充論衡作蒼光云是水中獸也是營是作湖北對八公山山無樹木唯童阜耳山上有淮南王劉安廟劉安是漢髙帝之孫厲王長子也析當作折節下士篤好儒學養方術之徒數十人皆為俊異焉多神仙秘法鴻寳之道忽有八公皆鬚眉皓素詣門希見門者曰吾王好長生今先生無住衰之術未敢相聞八公咸變成童王甚敬之八士並能鍊金化丹出入無間乃與安登山埋金于地白日昇天餘藥在器雞犬䑛之者俱得上昇其所昇之處踐石皆陥人馬跡存焉故山即以八公為目余登其上人馬之跡無聞矣唯廟像存焉廟中圗安及八士像皆坐床帳如平生被服ctext:3987麗咸羽扇裙帔巾壺枕物一如常居廟前有碑齊永明十年所建也山有隠室石井即崔琰所謂余下夀春登北嶺淮南之道室八公石井在焉亦云左吳與王春𫝊生等尋安同詣𤣥洲還為著記號曰八公記都不列其雞犬昇空之事矣按漢書安反伏誅葛洪明其得道事僃抱朴子及神仙傳肥水又左納芍陂瀆瀆水自黎漿分水引瀆夀春北逕芍陂門右北入城昔鉅鹿時苗為縣長是其留犢處也魏畧云時苗為夀春令始至乗兩黃特後歳餘牛生犢及去任留特與主簿曰是淮土所生也瀆東有東都街街之左道北有宋司空劉勔廟宋元徽二年建于東鄉孝義里廟前有碑時年碑功方創齊永明元年方立沈約宋書言太始元年豫州刺史殷琰反明帝假勔輔國将軍討之琰降不犯秋毫百姓來蘇生為立碑文過其實建元四年故吏顔㓜明為其廟銘故佐龎埏為廟讚夏侯敬友為廟頌並附刋于碑側瀆水又北逕相國城東劉武帝伐長安所築也堂宇㕔館仍故以相國為名又北出城注肥水又西逕金城北又西左合羊頭溪水水受芍陂西北厯羊頭溪謂之羊頭澗水北逕熨熨下疑有斗字湖左㑹烽水瀆瀆受淮于烽村南下注羊頭溪側逕夀春城西又北厯象門自沙門北出金城西門逍遙樓下北注肥瀆肥水北注舊瀆之橫塘為元康南路馳道左通船官坊也肥水逕元康城西北流水北出際有曲水堂亦嬉遊所集也又西北流昔在晉世謝元北禦苻堅祈疑是於八公山及置陣于肥水之濵堅望山上草木咸為人狀此即故戰敗處非八公之靈有助葢苻氏將亡之惑也肥水又西北注于淮是曰肥治疑當作口也
35 	施水亦從廣陽鄉東南入于湖施水受肥于廣陽鄉東南流逕合肥縣應劭曰夏水出城父東南至此與肥合故曰合肥按漢志九江郡合肥下應劭云夏水出父城東南至此與淮合故曰合肥闞駰亦言出沛國城父東至此合為肥余案川亡派別無沿注之理方知應闞二說非實證也葢夏水暴長施合于肥故曰合肥也非謂夏水自城父何氏云下有脫文東逕合肥縣城南居四水中東又有逍遙津水上舊有梁孫權之攻合肥也張遼敗之於津北橋不撤者兩板權與甘寜蹴馬趨津谷利自後著鞭助勢遂得渡梁凌統被鎧落水後到追及流涕津渚吳志吴主孫權傳權征合肥未下徹軍還兵皆就路權與凌統甘寜等在津北為魏將張遼所襲統等以死扞權權乗駿馬越津橋得去 江表傳曰權乗駿馬上津橋橋南已見撤丈餘無版谷利在馬後使權持鞍緩鞚利于後著鞭以助馬勢遂得超度權既得免即拜利為都亭侯 凌統傳統率親近三百人陥圍扶扞權出復還戰左右盡死統被甲潜行及權痛親近無返者悲不自勝施水又東分為二水枝水北出焉下注陽淵施水又東逕東口戍東注巢湖謂之施口也
36 	沮水出漢中房陵縣今為湖廣鄖陽府房縣淮水東南過臨沮縣界今為襄陽府南漳縣故城在縣境
37 	沮水出東汶陽何氏云汶陽未詳郡沮陽縣西北景山在今房縣西南一百里一名雁山一名馬塞山即荊山首也漢志南郡臨沮縣下云禹貢南條荊山在東北漳水所出通典云臨沮故城在當陽縣北而南漳亦臨沮之地按魏志西魏析臨沮置重陽縣後周改曰思安隋開皇十八年改曰南漳有荊山今南漳縣西少北八十里之荊山是也左傳昭四年司馬侯曰荊山九州之險十二年右尹子革曰昔我先王熊繹辟在荆山後漢志臨沮縣有荊山劉昭曰荆州記云西北三十里有清溪溪北即荆山首曰景山即卞和抱璞之處元和志荆山在南漳縣西北八十里三面險絶惟東南一隅纔通人徑寰宇記云南漳縣荆山頂上有池喬松翠柏列繞其傍此後沮水漳水篇即言出荆山即此也髙峰霞舉峻竦層雲山海經云金玊是出亦沮水之所𨗳故淮南子曰沮出荊山髙誘云荊山在左馮翊懐德縣葢以洛水有漆沮之名故也斯謬證耳杜預云水出新城郡之西南發阿山葢山異名也沮水東南流逕沮陽縣東南縣有潼水東逕其縣南下入沮水沮水又東南逕汶陽郡北即髙安縣界郡治錫城縣居郡下城故新城之下邑義熈初分新城立西表悉重山也沮水南逕臨沮縣西青溪水注之水出縣西青山山之東有濫泉即青溪之源也口徑數丈其深不測其泉甚靈潔至於炎陽有亢陰雨無時以穢物投之輒能暴雨其水𨗳源東流以源出青山故以青溪為名尋源浮溪上下疑有脫訛竒為深峭盛𢎞之云稠木傍生凌空交合危樓傾岳疑是阜恒有落勢風泉傳響于青林之下巖猨流聲于白雲之上逰者常若疑作苦目不周翫情不給賞是以林徒栖託雲客宅心泉側多結道士精廬焉青溪又東流入于沮水沮水又屈逕其縣南晉咸和中為沮陽郡治也沮水又東南逕當陽縣北今屬荆州府荊門州縣城因岡為阻北抗沮川其故城在東一百四十里謂之東城在綠林長坂南在當陽縣北一百里長坂即張翼德橫矛處也沮水又東南逕驢城西磨城東在當陽東四十里東有驢城又南逕麥城西在當陽縣東六十里昔闗雲長詐降處自此遂叛傳云子胥造驢磨二城以攻麥邑沮水又南逕楚昭王墓東對麥城故王仲宣之賦登樓云西接昭丘是也沮水又南與漳水合焉
38 	又東南過枝江縣今屬荊州府東南入于江沮水又東南逕長城東又東南流注于江謂之沮口也
39 	漳水出臨沮縣東荊山東南過蓼亭又東過章鄉南荊山在景山東一百餘里新城沛鄉何氏引晋書地理志作沶鄉縣界雖羣峰競舉而荊山獨秀漳水東南流又屈西南逕編縣南今荆門州地縣舊城東北一百四十里髙陽城西南在今歸州境移治許茂故城城南臨漳水漳水又南厯臨沮縣之漳鄉南昔關羽保麥城詐降而遁潘璋斬之于此漳水又南逕當陽縣又南逕于麥城東王仲宣登其東南隅臨漳水而賦之曰夾清漳之通浦倚曲沮之長洲是也漳水又南洈水注之山海經曰洈水出東北宜諸之山而南流注于漳水
40 	又南至枝江縣北烏疑有訛脫扶邑入于沮地理志曰禹貢東按志作南禹貢無東條之山此云東誤條荊山在臨沮縣之東北漳水所出東至江陵入楊按志作陽水注于沔非也今漳水於當陽縣之東南一百里餘而右㑹沮水也
41 	夏水出江流于江陵縣東南江津豫章口東有中夏口是夏水之首江之汜也屈原所謂過夏首而西浮顧龍門而不見也龍門即郢城之東門也
42 	又東過華容縣南今屬岳州府縣故容城矣春秋魯定公四年許遷于容城是也北臨中夏水自縣東北逕成都郡故城南晉永嘉中西蜀阻亂割華容諸城為穎王都夏水又逕交阯太守胡寵墓北漢太傅廣身疑有訛脫陪陵而此墓側有廣碑故世謂廣冢非也其文言是蔡伯喈之辭厯范西戎墓南王隠晉書地道記曰陶朱冢在華容縣樹碑云是越之范蠡晋太原地記盛𢎞之荊州記劉澄之記並言在縣之西南郭仲産言在縣東十里檢其碑題云故西戎令范君之墓碑文缺落不詳其人稱蠡是其先也碑是永嘉二年立觀其所述最為究悉似親逕其地故違衆說從而正之夏水又東逕監利縣南今屬荆州府晉武帝太康五年立縣土卑下澤多陂池西南自州陵東界逕于雲杜沌陽為雲夢之藪矣韋昭曰雲夢在華容縣按春秋魯昭公三年鄭伯如楚子産備田具以田江南之夢郭景純言華容縣東南巴丘湖是也杜預云枝江縣安陸縣有雲夢葢跨川亘隰兼苞勢廣矣夏水又東夏楊水注之水上承楊水于竟陵縣之柘口東南流與中夏水合謂之夏楊水又東北逕江夏惠懷縣北而東北注
43 	又東至江夏雲杜縣入于沔
44 	應劭十三州記曰江別入沔為夏水源夫夏之為名始于分江冬竭夏流故納厥稱既有中夏之目亦苞大夏之名矣當其決水之所出謂之堵口焉鄭元注尚書滄浪之水言今謂之夏水來同故世變名焉劉澄之著永初山川記云夏水古文以為滄浪漁父所歌也因此言之水應由沔今按夏水是江流沔非沔入夏假使沔注夏其勢西南非尚書又東之文余亦以為非也自堵口下沔水通兼夏目而㑹于江謂之夏汭也故春秋左傳稱吳伐楚沈尹射奔命夏汭也杜預曰漢江曲入江即夏口矣
45 	羌水出羌中叅粮按漢志𦍑道縣下師古引水經云羌水出羌中叅谷彼俗謂之天池白水矣地理志曰出隴西羌道東南流逕宕昌城東西北去天池五百餘里水又東南逕宕昌婆川城東南北注羌水昔姜維之冦隴右也聞鍾㑹入漢中引還知雍州刺史諸葛緒屯橋頭從此谷將出北道按魏志鄧艾傳作從函谷入北道緒邀之此路繼更從此疑作北道渡橋頭入劒閣在今保寕府劍州北三十里緒追之不及羌水又東南陽部水注之水發東北陽部溪西南逕安民戍又西南注羌水羌水又東南逕武階城西南又東南逕葭蘆城西羊湯水入焉水出西北陰平北界湯溪東南逕北部城北又東南逕三部城南東南右妾下合字疑在右下妾一作接水合傍西南出即水源所發也羌水又逕葭蘆城南逕餘城南又東南左㑹五㑹水水有二源出南北五部溪西南流合為一水屈而東南注羌水羌水又東南流至橋頭合白水東南去白水縣故城九十里
46 	又東南至廣漢白水縣與漢水合又東南過巴郡閬中縣又南至墊江縣東南入于江
47 	涪水出廣漢涪縣西北
48 	涪水出廣漢屬國剛氐逰當作氐道徼外東南流逕涪水西漢志廣漢郡剛氐道下云涪水出徼外南至墊江入漢涪縣下應劭曰涪水出廣漢南入漢今云氐逰誤涪水當作涪縣王莽之統睦臧宫進破涪城斬公孫恢于涪自此水上縣有潺水出潺山水源有金銀礦洗取火合之以成金銀潺水厯潺亭而下注涪水涪水又東南逕綿竹縣北臧宮溯涪至平陽公孫述將王元降遂㧞綿竹按後漢書臧宮傳云從涪水上平曲後云軍至平陽鄉蜀將王元率衆降則平陽下當有鄉字涪水又東南與建始水合水發平洛郡西溪西南流屈而東西流入于涪涪水又東南逕江油江油縣今屬保寕府戍北鄧艾自隂平景谷步道陰平道在今江油縣懸兵束馬入蜀逕江油廣漢者也魏志鄧艾傳艾自隂平道行無人之地七百餘里鑿山通道造作橋閣山髙谷深至為艱險艾以氈自裹推轉而下將士皆攀木縁崖魚貫而進先登至江油涪水又東南逕南安郡南又南與金堂水㑹水出廣漢新都縣東南流入涪涪水又南枝枝下疑有脫文出焉西逕廣漢五城縣為五城水又西至成都入于江南至小廣漢與梓潼潼下疑有水字合
49 	小廣漢即廣漢縣地王莽更名曰廣信也梓潼水出其縣北界西南入于涪梓潼縣今屬保寕府故廣漢郡也公孫述改為梓潼郡劉備嘉霍峻守葭萌之功葭萌縣今為保寕府廣元等縣又分廣漢以北別為梓潼郡以峻為守縣有五女蜀王遣五丁迎之至此見大虵入山穴五丁引之山崩壓五丁及五女因因下疑有名字是山為五婦山在今梓潼縣北一十五里又曰五婦候華陽國志秦惠王遺蜀王羙女五人蜀遣五丁迎女還到梓潼見一大蛇入穴中一人攬其尾五人相助大呼抴蛇山崩時壓殺五人及秦五女并將從而山分為五嶺蜀王痛傷因命曰五婦冢山川平石上為望婦堠馳水所出一曰五婦水亦曰潼水也其水𨗳源南逕梓潼縣王莽改曰子同矣自縣西逕涪城東又南入于涪水謂之五婦水口也
50 	又西南至小廣漢南入于墊江亦言涪水至北入漢水亦謂之內水北入墊江昔岑彭與臧宮自江州從涪水上公孫述令延岑盛兵于沉水按後漢書臧宮傳公孫述將延岑盛兵于沅水此云沉水恐誤宮左步右騎夾船而進勢一作聲動山谷大破岑軍斬首溺水者萬餘人水為濁流沉水出廣漢縣今為潼川府鹽亭縣下入涪水也涔水出漢中南縣南縣當作南鄭東南旱山北至沔陽縣南入于沔
51 	涔水即黃水也東北流逕城固漢志作成固南城北城在山上或言韓信始立或言張良創築未知定所制矣城固縣今仍屬漢中府及洋縣西鄂縣等地義熈九年索遐為果州刺史自城固治此故謂之南城城周七里衿澗帯谷絶壁百尋北谷口造城東門傍山尋澗五里有餘槃道登陟方得城治城北水舊有桁北渡涔水水北有趙軍城城北又有桁渡沔取北城城即大成固縣治也黃水右岸有恱歸館涔水厯其北北至沔陽左沔為三水口也
52 	水經注集釋訂訛卷三十二
36.卷三十三
1 	欽定四庫全書
2 	水經注集釋訂訛卷三十三歸安沈炳巽撰
3 	江水一
4 	岷山在蜀郡氐道縣今為四川松潘衛治衛本禹貢梁州之域後為氐羌地漢置湔氐道屬蜀郡唐為嘉域椊州治明置松潘衛屬成都司在成都西北七百六十里大江所出東南過其縣北
5 	岷山即瀆山也水曰瀆水矣又謂之汶阜山在徼外江水所導也益州記曰大江泉源即今所聞始發羊膊嶺下縁崖散漫小大百數殆未濫觴矣東南下百餘里至白馬嶺而歴天彭闕亦謂之為天谷也按通典彭州導江縣西有天彭闕兩山相對如闕州名取此導江即今㳺縣西北去松潘衛六百餘里非益州記之所謂天彭闕也秦昭王以李冰為蜀守冰見氐道縣有天彭山兩山相對其形如闕謂之天彭門亦曰天彭闕江水自此已上至微弱所謂發源濫觴者也荀子云江出汶山其始發源可以濫觴及其至江之津不方舟不避風不可涉也漢延平中岷山崩壅江水三日不流按漢書五行志成帝元延三年正月丙寅蜀郡岷山崩壅江江水逆流三日乃通今云延平誤延平乃後漢殤帝年號延平中無岷山崩壅江事揚雄反離騷云自岷山投諸江流以弔屈原名曰反騷也
6 	江水自天彭闕東逕汶闗而歴氐道縣北漢武帝元封四年分蜀郡北部置汶山郡以統之縣本秦始皇置後為昇遷縣也晉書地理志作升遷縣屬汶山郡益州記曰自白馬嶺回行二千餘里詳下文當作二十餘里至龍涸晉之升遷縣後周置龍涸郡今為四川松潘衛又八十里至西陵縣按漢志西陵縣屬江夏郡今之湖廣黃州府黃岡縣也去蜀甚逺不應遽至且下又云南下六十里至石鏡乃成都府之武都山也又云西百二十里至汶山故郡則上必非西陵明矣或是蠶陵則同為蜀縣未可知耳又南下六十里至石鏡元和志翼水縣北至翼州六十里石鏡山在縣東南九里大江水經縣西二百步又六十餘里而至北部始百許步汶江為蜀郡北部都尉治故謂之北部又西百二十里至汶山故郡乃廣二百餘步漢武帝元鼎六年以冉䮾地置汶山郡治汶江縣地節三年郡廢縣屬蜀郡建安中先主定蜀復分置汶山郡治汶江縣今茂州是也其故城在州北三里晉移郡於緜虒縣改汶江曰廣陽屬焉在今州南二百里故謂漢所置曰汶上故郡即宣帝廢為蜀郡北部者也隋改廣陽曰汶山縣復置汶山郡元和志云汶山即岷山去青城百里又西南百八十里至濕坂江稍大矣元和志濕坂在茂州汶山縣南一百三十七里嶺上樹木森沈常有水滴未嘗暫燥故曰濕坂自大江泉源至江稍大矣皆益州記中語故其精則井絡纒曜江漢昞靈河圖括地象曰岷山之精上為井絡帝以㑹昌神以建福故書曰岷山導江泉流深逺盛為四瀆之首廣雅曰江貢也風俗通曰出珍物可貢獻釋名曰江共也小水流入其中所公共也東北百四十里曰崍山卭崍山在今雅州榮經縣東四十里本名卭笮故卭人笮人界也中江所出東注于大江崍山卭崍山也在漢嘉嚴道縣一曰新道南山有九折坂明一統志九折坂在卭崍山山路險峻囘曲九折乃至山上漢王陽為益州刺史行部至此歎曰奉先人遺體奈數乗此險後以病去及王尊為刺史至此問吏曰此非王陽所畏道耶叱其御曰驅之王陽為孝子王尊為忠臣夏則凝冰冬則毒寒王子陽按轡處也平恒言是中江所出矣郭景純江賦曰流二江于崌崍又東百五十里曰崌山北江所出東注于大江山海經曰崌山江水出焉東注大江其中多怪虵江水又逕汶江道汶出徼外岷山西玉輪坂卞而南行汶水一名玉輪江方輿勝覽云在汶川縣北三里明一統志云汶江在汶川縣治西源出玉壘山入灌縣元和志玉壘山在汶川縣北四里縣北去茂州百里本漢緜虒縣地今為保縣又東注其縣而東注于大江故蘓代告楚曰蜀地之甲浮船于汶乗夏水而下江五日而至郢謂是水也
7 	又有湔水入焉湔水在石泉縣治東源出玉壘山東南至江陽縣入江水出綿道亦曰綿夷縣之玉壘山夷當作虒按漢志蜀郡緜虒縣玉壘山湔水所出東南至江陽入江今為灌縣及汶川縣地吕忱云一曰半浣水也下注江
8 	江水又東別為沱
9 	開明之所鑿也郭景純所謂玉壘作東別之標者也縣即汶山郡治劉備之所置也渡江有笮橋禹貢錐指江沱自古有之華陽國志曰七國時有杜宇稱帝于蜀號望帝其相開明決玉壘山以除水害帝遂禪位于開明此說出揚雄蜀王本紀故漢志云汶江縣有江沱在西南東入江夫既為七國時開明所鑿則非禹之江沱亦不辯而自明矣
10 	江水又歴都安縣
11 	縣有桃闗漢武帝祠李冰作大堰于此都安本漢緜虒郫江原三縣也蜀漢分置都安縣屬汶陽郡晉徙都安于灌口屬汶山郡宋齊因之後周省都安入鄲縣唐初于灌口置盤龍縣尋改為導江縣孟蜀置灌州宋時廢置不常元初復置灌州明改州為縣本朝因之故城在縣東堰在縣西堰于江作塴有左右口謂之湔塴江入郫江撿江以行舟撿江胡引作檢江益州記曰江至都安堰其右撿其左其正流遂東郫江之右也因山頺水坐致竹木以溉諸郡華陽國志曰李冰壅江作塴穿郫江檢江別支流雙過郡下以行舟船蓋以郫檢為二江檢江即任豫之所謂流江也又有犍尾堰元和志云在導江縣西南二十五里李冰作之以防江決破竹為龍圓徑三尺長十丈以石寳其中累而壅水又羊摩江灌江西于玉女房下此句疑有譌脫作三石人于白沙郵郵在堰官上立水中刻要江神水竭不至足盛不没要是以蜀人阜則藉以為溉阜疑作旱雨則不遏其流故記曰水旱從人不知饑饉沃野千里世號陸海謂之天府也俗謂之都安之堰亦曰湔堰又謂金堤左思蜀都賦云西踰金堤者也諸葛亮北征以此堰農大胡引作本國之所資以征丁千二百人主䕶之有堰官益州刺史皇甫晏至都安屯觀坂從事何旅曰今所安營地名觀上夫在下其徵不祥不從果為牙門張和所殺按華陽國志云今所安營地名觀坂自上觀下反上之象其徴不祥今所引頗誤當從志改正江水又逕臨卭縣王莽之監卭也今為四川卭州及諸縣縣有火井鹽水昏夜之時光興上照火井在卭州西八十里博物記云臨卭火井深二三丈以竹木投取火後人以火燭投井中火即滅絶不復燃又蜀都賦注先以家火投之須叟光熖上騰以竹筒盛之接其光而無炭也取井火還□井水一斛水得四五斗鹽家火煮之不過二三斗鹽耳江水又逕江鄉縣王莽更名卭原也按漢志蜀郡江原王莽曰卭原此云江鄉當作原𨞪江水焉江原今為成都府崇慶州漢志江原縣𨞪水水首受江南至武陽入江武陽今眉州及新津仁夀井研三縣地江水又東北逕郫縣下今屬成都府故城在縣北五十步杜宇所都張儀始築城晉時李雄自稱益州牧都郫即此縣民有姚精者為叛夷所殺掠其二女二女見夢其兄當以明日自沈江中後日當至可伺候之果如所夢得二女之尸于水郡縣表異焉江水又東逕成都縣成都故城即今縣治蜀王開明所都也秦置成都縣漢末益州治此晉以後並因之唐宋元明為成都治所 本朝因之縣以漢武帝元鼎二年立縣有二江雙流郡下故揚子雲蜀都賦曰兩江□其前者也風俗通曰秦昭王使李冰為蜀守開成都兩江溉田萬頃神嵗取童女二人為婦冰以其女與神為婚經至祠前勸神酒酒杯恒澹澹冰厲聲以責之因忽不見良乆有兩牛鬭于江岸傍有間冰還流汗謂官屬曰吾鬪疲極當相助也南向腰中正白者我綬也主簿刺殺北面者江神遂死蜀人慕其氣决凡壯健者因名冰兒也秦惠王二十七年遣張儀與司馬錯等㓕蜀遂置蜀郡焉王莽改之曰導江也儀築成都以象咸陽晉太康中蜀郡為王國更為成都內史益州刺史治地理風俗記曰華陽黒水惟梁州漢武帝元朔二年改梁曰益州以新啓犍為䍧牱今四川馬湖遵義及雲南臨安等府越嶲州今四川寜畨衛及雲南楚雄府定逺等縣地之疆壌益廣故稱益云初治廣漢之雒縣今成都府金堂縣後乃徙此故李固與弟圄書曰固今年五十七鬢髪巳白所謂容身而遊滿腹而去周觀天下獨未見益州耳昔嚴夫子常言經有五涉其四州有九遊其八欲類此子矣初張儀築城取土處去城十里因以養魚今萬頃池是也明一統志作萬嵗池在成都府城北一十里張儀築城取土于此因以成池廣袤數十里溉三鄉田萬頃城北又有龍堤池城東有千秋池西有栁池西北有天井池津流經通冬夏不竭西南兩江有七橋直西門郫江沖里橋華陽國志作沖治橋西南石牛門曰市橋呉漢入蜀自廣都令輕騎先徃焚之橋下謂之石犀淵李冰昔作石犀五頭以厭水精穿石犀渠于南江命之曰犀牛里後轉犀牛二頭在頭中宋本作在府中一頭在市橋一頭沈于淵也明一統志石犀在成都府城南三十五里秦太守李冰作五石犀沈之于江以厭水怪後土人立廟江上以祀冰號曰石犀廟大城南門曰江橋橋南曰萬里橋在成都府中和門外寰宇記云昔諸葛亮送費褘聘吳至此曰萬里之行始于此矣又唐史明皇狩蜀過此問橋名左右對以萬里帝歎曰開元末僧一行謂更二十年國有難朕當逺遊至萬里之外此是也遂駐蹕成都西上曰夷橋華陽國志作夷里橋下曰笮橋在成都府城西四里南岸道東有文學始文翁為蜀守立講堂作石室於南城永年年字譌華陽國志作永初後學堂遇火後守更増二石室華陽國志漢孝文末年以廬江文翁為蜀守翁乃立學選吏子弟就學遣雋士張叔等十八人東詣博士授七經還以教授學徒鱗萃蜀學比於齊魯巴漢亦立文學孝景帝嘉之今天下郡國皆立文學因翁倡其教蜀為之始也永初後堂遇火太守陳留髙眣更修立又増造二石室後州奪郡學移夷里道西故錦官也言錦工織錦則濯之江流而錦至鮮明濯以他江則錦色弱矣遂命之為錦里也蜀有迴復水江神嘗溺殺人文翁為守祠之勸酒不盡㧞劍擊之遂不為害江水東逕廣都縣今為成都府雙流縣其故城在今成都縣東南新津縣東北漢武帝元朔二年置王莽之就都亭也李冰識察水脈穿縣鹽井江西有望穿鑿山渡水結諸陂池故盛養生之饒按華陽國志云冰識齊水脈穿廣都鹽井諸陂池蜀于是盛有養生之饒焉又云廣都縣有鹽井漁田之饒江西有安稻田穿山崖過水二十里今所引乃合二處言之頗有譌誤即南江也又從沖里志作治橋北志作西折曰長升橋城北十里曰升遷華陽國志兩江有七橋直西門郫江中沖治橋西南石牛門曰市橋城南曰江橋南渡流曰萬里橋西上曰夷里橋下曰笮橋從沖治橋西出折曰長昇橋郫江上西有永平橋城北十里有昇仙橋有送客觀司馬相如將入長安題其門曰不乗髙車駟馬不過汝下也後入卭蜀果如志焉李冰沿水造橋上應七宿故世祖謂呉漢曰安軍宜在七橋連星間華陽國志作安軍宜在七星間漢自廣都乗勝進逼成都與其副劉尚南北相望夾江為營浮橋相對公孫述使謝豐揚軍市橋出漢後襲破漢墜馬落水縁馬尾得出入壁命將夜潛渡江就尚擊豐斬之於是水之陰江北則左對繁田繁田繁縣之田今為新繁也文翁又穿湔㳛以溉灌繁田一千七百頃江水又東絶胡引作逕綿洛逕五城界至廣都北岸南入於江謂之五城水口斯為北江水又東至南安為壁疑作璧胡作碧玉津故左思云東越玉津也
12 	又東南過犍為武陽縣青衣水沫水從西南來合而注之禹貢錐指引經文武陽縣下有與𨞪江合四字其犍為郡有南安縣今嘉定州及夾江犍為等縣皆 地縣故大夜郎國漢武帝開道置以為縣太初四年益州刺史任安城武陽建元六年置王莽更名西順縣曰戢成武陽縣今成都府仁夀縣及井研縣嘉定州睂州峩睂等州縣皆其故地光武謂之士大夫郡華陽國志更始時犍為逺修貢職及公孫述有蜀郡拒守述伐之郡功曹朱遵逆戰死之而任君業閉戶費貽素隱光武嘉之曰士大夫之郡也有𨞪江入焉出江原縣首受大江東南流至武陽縣注于江縣下注疑作江上舊有大橋廣一里半謂之安漢橋華陽國志作漢安橋水盛嵗壊民苦治功後太守李嚴鑿大社山華陽國志作天社山按明一統志天社山在新津縣南三里枕大江今作大誤尋江通道此橋遂廢縣有赤水下注江建安二十九年有黃龍見此水九日方去此縣藉江為大堰開六水門用灌郡下北山昔者王喬所升之山也華陽國志曰犍為東接江陽南接朱提北接蜀郡西接廣漢王喬升其北山彭祖家其彭䝉江水又與文井江㑹李冰所導也自筰道與濛溪分水至蜀郡臨卭縣與布僕水合水出徼外成都西沈黎郡今黎州土司地漢武元封四年以蜀都卭筰卭理旄牛道天漢四年置都尉主外羌在卭崍山表後漢書郡國志蜀郡屬國旄牛縣下引華陽國志曰旄地也在卭崍山表卭人自蜀入度此山甚艱難南人毒之故名自蜀西度卭筰其至險有弄棟八渡之難楊母闗路之岨漢志益州郡有弄棟縣原本譌作揀郡國志引華陽國志云其道至險有長嶺若棟八渡之難楊母闗之峻昔楊氏創造作閣故名水從縣西布僕來分為二流一水逕其道又東逕臨卭入文井水文井水又東逕江都縣余兄東甫曰江都縣漢志屬廣陵國今為楊州府治蜀中諸郡無名江都者疑是譌字恐當作江原或作江陽炳巽按華陽國志江原縣郡西渡大江濵文井江去郡一百二十里有青城山據此則當作江原明矣蓋此注原引志中語也縣濱文井江江上有長堤堤跨四十里有朱原本譌未亭亭南有青城山山上有嘉穀山下有蹲鴟即芋也所謂下有蹲鴟至老不饑卓氏之所以樂逺徙也文井江又東至武陽縣天社山下入江其一水南逕越雋卭都縣西東南至雲南都當作郡之青蛉縣今為雲南姚安府大姚縣地郡本雲山華陽國志作雲川地也蜀建興三年置僕水又南逕永昌郡邪龍縣而與貪水合水出青蛉縣上承青蛉水明一統志青蛉河舊名三窠戍江源出三窠山流至姚安府南四十里瀦為石池周廣二百餘畝分為二溪至府城北復合流至大姚縣南東入金沙江逕葉榆縣今雲南大理府治及諸縣地又東至邪龍入于僕布僕水在四川卭州西八十里發源自獠界即古之濮也僕水又逕寧州建寧縣今介休縣又雲南府建寜縣州故庲降都督屯故南人謂之屯下劉禪建興三年分益州郡置歴雙栢縣即水入焉水出秦藏漢志作秦臧屬益州郡牛蘭山南流至雙栢縣東注僕水又東至來維縣入勞水水出徼外東逕其縣與僕水合僕水東至交州交阯郡麊泠縣漢志注孟康曰音螟蛉師古曰音麋零南流入于海江水自武陽東至彭亡聚昔岑彭與吳漢●流入蜀軍次是地知而惡之㑹日暮不移遂為刺客所害亦謂之平謨水曰外水此地有彭冢言彭祖冢焉江水又東逕南安縣西今為嘉定州夾江縣有熊耳峽連山競險接嶺争髙漢河平中山崩地震江水逆流懸溉有灘名壘坻亦曰鹽溉李冰所平也華陽國志南安縣郡東四百里治青衣江㑹縣溉有名灘一曰雷垣二曰鹽溉李冰所平也此引頗誤縣治青衣江㑹衿帶二水矣即蜀王開明故治也來敏本蜀論曰荊人鄨令死其尸隨水上荊人求之不得鄨令至汶山下邑復生起見望帝望帝者杜宇也從天下女子朱利自江源出為宇妻遂王於蜀號曰望帝望帝立以為相時巫山峽西蜀水不流帝使鄨令鑿巫峽通水蜀得陸處望帝自以徳不若遂以國禪號曰開明華陽國志所載與此小異附録於後蜀王杜宇教民務農一號杜主時朱提有梁氏女利遊江源宇說之納以為妃移治郫邑或治瞿上七國稱王杜宇稱帝號曰望帝更名蒲卑自以功徳髙諸王乃以褒斜為前門熊耳靈闗為後戶玉壘峨睂為城郭江潛綿洛為池澤以汶山為畜牧南中為園囿㑹有水災其相開明决玉壘山以除水害帝遂委以政事法堯舜禪授之義遂禪位於開明帝升西山以隱焉縣南有峨睂山有蒙水即大渡水也明一統志大渡河源出雋州流逕舊羅目縣南東入龍游縣界水發䝉漢當作䝉溪漢志蜀郡青衣下禹貢蒙山溪大渡水東南至南安入渽東南流與涐水合水出徼外逕汶江道呂忱曰涐水出蜀許慎以為涐水也從水涐聲漢志曰渽水說文曰涐水字雖異實同一水也說見下注南至南安入大渡水大渡水又東入江
13 	禹貢錐指云經曰和夷底績傳曰和夷之地致功可藝正義曰和夷蘓氏曰和夷西南夷名也按水經引鄭說云和夷和上夷所居之地和水即涐水和涐聲相近字從而變地理志云青水縣禹貢䝉山溪大渡水東南至南安入渽渽水出汶江縣徼外南至南安東入江過郡二行三千四十里按汶江今為成都府茂州南安今為嘉定州自茂州至嘉定不應有三千四十里之逺又按杜氏通典茂州南至濛陽郡三百七十里自濛陽南至蜀郡一百五里自蜀郡南至仁夀郡二百里自仁壽西南南至犍為郡一百九十里犍為郡唐之嘉州今之嘉定州也自茂州至嘉州通典止八百六十里而漢志乃云三千四十里此必無之理定有譌誤之字渽乃涐字之誤說文涐水出蜀汶江徼外東南入江從水我聲徐鉉音我何切故知渽當作涐和夷者涐水南之夷也汶江今茂州南安今嘉定州水經江水東南過犍為武陽縣青衣水沫水從西南來注之此即二水㑹涐水入江處也酈注云江水自武陽東至彭亡聚曰外水又東南逕南安縣西有熊耳峽縣南有峩眉山有濛水即大渡水也與涐水合大渡水又東入江班固謂大渡入涐道元謂涐入大渡然涐水源長當以漢志為正道元敘涐水甚畧自漢志誤涐作渽而師古曰音哉世遂不知有涐水且不知渽水之所在徒以其下流與南安之沫水號為大渡者合而入江因目涐水曰大渡河元和志云黎州西至廓清城一百八十里其城西臨大渡河河西生羌蠻界黎州本漢沈黎郡旄牛縣地唐置黎州治漢源縣今黎大所南三十里漢源廢縣是也又云通望縣北至黎州九十里大渡水逕其北二百步通望本漢旄牛縣隋為大渡戍尋置陽山縣唐改曰通望今黎所東南通望故城是也李膺益州記云羊膊嶺水分二派一南流為大江一西流為大渡河一名羊山江源出羊膊嶺大渡河即涐水羊膊即汶江徼外之山涐水所出以今輿地言之涐水自茂州徼外南流逕黎大所西舊有黎州所大渡所屬本朝并為一曰黎大所附 雅州折而東經所南又東逕建昌衛越雋營北又東逕峩睂縣南又東至嘉定州南合青衣沫水東入大江此水之南蓋即禹貢所謂和夷也
14 	故山海經曰濛水出漢陽西入江灄陽四按山海經當作西又東南過僰道縣北僰蒲北切音匐原本俱譌作僰僰道今為四州敘州府宜賔縣若水淹水合從西來注之又東注水北流注此句疑有譌脫若水出蜀郡旄牛徼外東南流至越雋㑹無縣合淹水又東北至又朱提縣西為瀘江水又東北至僰道縣入江縣本僰人居之地理風俗記曰夷中最仁有人道故字施當從朱本作故字從人而秦紀謂僰童之富者也其邑髙后六年城之漢武帝感相如之言使縣令南通僰道費功無成唐䝉南入斬之乃鑿石開閣以通南中迄於建寧二千餘里山道廣丈餘深三四丈其鏨朱本作塹之迹猶存王莽更曰僰治也漢書西南夷傳建元六年畨陽令唐蒙上書請開西南夷上許之乃拜䝉以郎中將將千人食重萬餘人從巴筰闗入遂見夜郎侯多同厚賜諭以威徳約為置吏使其子為令夜郎旁小邑皆貪漢繒帛以為漢道道險終不能有也乃且聴䝉約還報迺以為犍為郡發巴蜀卒治道自僰道指䍧牱江蜀人司馬相如亦言西南卭笮可置郡使相如以中郎將往諭皆如南夷為置一都尉十餘縣屬蜀當是時巴蜀四郡通西南夷道載轉相醸數載不通士卒餓餧離暑濕死者甚衆耗費無功上患之乃罷西夷獨置南夷兩縣一都尉稍今犍為自保就山多猶猢似猴而短足好遊巖樹一騰百步或三百丈順往倒返乗空若飛縣有蜀玉岳蘭華陽國志僰道有蜀王兵闌李冰燒之後漢書郡國志引作玉岳蘭故酈元據之然恐非是其神作大難華陽國志作灘江中崖峻岨險不可穿鑿李冰乃積薪燒之故其處懸巖猶有赤白𤣥黃五色焉赤白照水𤣥黃從焚來至此而止言畏崖嶼不更上也華陽國志崖有赤白五色映水𤣥黃魚從楚來至此而止畏崖映水也此脫魚字又譌楚為焚遂不可讀益州耆舊傳曰張貞妻黃氏女也名帛華陽國志作僰道黃帛張貞妻也貞乗船覆沒求尸不得帛至沒處灘頭仰天而嘆遂自沈淵積十四日帛持貞手于灘下出時人為說曰符有光洛焚道有張帛者也華陽國志符縣吏先尼和於永建元年十二月奉縣長遣徃蜀過成瑞灘死子賢求尸不得女絡年二十五乃分金珠作二錦囊繋兒頭下至曰二年二月十五日至父沒所哀哭自沈見夢告賢 至二十一日當與父屍俱出至日父子浮出人為語曰符有先絡僰道有張帛求其人天下無有其偶者矣此注譌先絡作光洛譌僰道作焚道
15 	江水又與符里當作黒漢志南廣下汾闗山符黒水所出北至僰道縣入江水合水出寧州南廣郡南廣縣今為敘州府慶符南溪等縣縣故犍為之屬縣也漢武帝太初元年置劉禪延熙中分以為郡導源汾闗山北水水字疑在下句出字上南北流有大步水注之按漢志南廣下有大涉水北至符入江則此大步當作大涉出南廣縣北流注符黒水又北逕僰道入江謂之南廣口渚水則未聞也此句疑是錯簡
16 	又東過江陽縣南洛水從三危山東過廣魏洛縣南東南注之廣魏洛陽當作廣漢雒縣廣漢郡今為潼川府各縣及成都府等地雒縣今成都府漢州及金堂縣等地
17 	洛水出雒縣漳山胡引作章山按漢志雒縣下音山雒水所出南至新都入湔此云漳未詳孰是亦言出梓潼縣栢山山海經曰三危在燉煌南與岷山相接山南帶黒水又山海經不言雒水所導經曰出三危山所未詳常璩云李冰導雒通山水流發暴口逕什方縣華陽國志作導洛通山洛水或出瀑口逕什方縣㑹新都大渡漢髙帝六年封雍齒為侯國王莽更名曰美信縣也雒水又南逕雒縣故城南廣漢郡治也漢髙帝之為漢王也發巴渝之士北定三秦六年乃分巴蜀置廣漢郡于乗鄉王莽之就信縣曰吾雒也按漢志廣漢郡莽曰就都廣漢縣莽曰廣信今云就信是合郡縣言之疑誤雒縣莽曰吾雒漢安帝永初二年移治涪城後雒縣此句有譌脫當從華陽國志作移涪後治雒城先是雒縣城南每陰雨常有哭聲聞于府中積數十年沛國陳寵為守以亂世多死亡暴骸不塟故也乃悉收塟之哭聲遂絶劉備自將攻雒蜀志先主克涪進圍雒縣龎士元率衆攻城為流矢所中卒龎士元中流矢死於此益州舊以蜀郡犍為廣漢為三蜀土地沃美人士儁乂為一州稱望縣有沈鄉去江七里江士遊之所居沈鄉華陽國志作汎鄉江士遊後漢書作姜士遊華陽國志作姜詩字士遊詩至孝母好飲水嗜魚膾常以雞鳴遡流汲江坐取水溺死婦恐姑知稱詩遊學冬夏衣服實投江流於是至孝上通洞泉泉出其舍側而有江之甘焉詩有田濵江澤齒朱云據史記當作潟鹵謂鹹地也盡為沃野又湧泉之中旦旦常出鯉魚一雙以膳原本譌繕焉可謂孝悌發于方寸徽美著于無窮者也後漢書列女傳廣漢姜詩妻者同郡龎盛之女也詩事母至孝妻奉順尤篤舎側湧泉味如江水每旦出雙鯉以供母洛水又南逕新都縣今屬成都府蜀有三都謂成都廣都此其一焉與綿水合水西出綿竹縣今屬成都府綿水出紫巖山東至新都縣北入洛水又與湔水合亦謂郫江也又言是沼水宋本作涪水朱云當作洛水吕忱曰一曰湔然此二水俱與洛㑹矣又逕犍為合牛鞞水昔羅尚乗牛鞞水東征李雄謂此水也按十六國春秋蜀録云李雄急攻尚尚粮運不繼軍士無食乃委城由牛鞞水夜遁也縣以漢武帝元封二年置又東逕資中縣今為成都府資縣反內江縣等地又逕安漢縣今為順慶府廣安州謂之綿水也自上諸縣咸以灌溉故語曰綿洛為浸沃也綿水至江陽縣方山下入江謂之綿水口曰中江原本譌水江陽縣枕帶雙流據江洛㑹也按江陽屬犍為郡今敘州府富順縣及瀘州納溪江安皆其地漢志廣漢郡雒縣音山雒水所出南至新都北入湔緜竹縣紫岩山緜水所出東至新都北入洛緜洛㑹湔以湔為主故緜虒下云湔水東南至江陽入江過都三行千八百九十里也酈注言湔水至廣都北岸入江蓋特其枝津相通耳正流則固合緜雒至江陽入江也湔水與郫江通波故曰緜雒與湔水合亦謂之郫江也漢景帝六年封趙相蘓喜為侯國按史表景帝六年封蘓嘉為江陽侯漢表作蘓息今云蘓喜似誤江中有大門小門焉季秋之月則黃鱗魚死漚也此句有譌誤按華陽國志云江陽江中有大闕小闕季春黃龍堆沒闕即平然亦不可解說也昔世祖㣲時過江陽縣有一子望氣者言江陽有貴兒象王莽求之而撩煞之後世祖怨衍字為子立祠於縣謫其民罰布數世華陽國志世祖㣲時過江陽有一子望氣者曰江陽有貴兒氣王莽求之縣人殺之後世祖為子立祠謫江陽民不使冠帶者數世揚雄琴清英曰尹吉甫子伯竒至孝後母譛之自投江中衣苔帶藻忽夢見水仙賜其美藥惟養親揚聲悲歌船人聞而學之吉甫聞船人之聲疑似伯竒援琴作子安之操江水逕漢安縣北晉書地理志漢安縣屬江陽郡蜀置今為順慶府廣安州地禹貢錐指明一統志俱作安漢故城在府城北三十五里
18 	縣雖迫山川土地特美蠶魚鹽家有焉江陽郡治也故犍為岐江都尉建安十八年劉璋立
19 	江水東逕樊石灘又逕大附灘
20 	頻歴二險也
21 	又東過符縣北邪東南邪下疑有譌脫朱本云漢志益州郡有邪龍縣此疑漏龍縣二字鰼部水從符關東北注之符縣今為四川瀘州合江縣
22 	縣故巴夷之地也漢武帝建初六年漢武帝無建初年號按漢志符縣屬犍為郡武帝建元六年開西南夷傳唐䝉入蜀亦是建元六年當作建元為是以唐䝉為中郎將從萬人出巴符闗者也按漢書西南夷傳作將萬人從巴筰闗入漢武元鼎二年立漢志犍為郡建元六年開今云元鼎從華陽志也王莽之符信矣縣治安樂水㑹水源南通寧州平夷郡鄨縣平夷郡今為雲南曲靖府陸凉州等地鄨縣見前北逕安縣界之東漢志無安縣犍為郡有南安縣符縣此疑漏南字又逕符縣下北入江縣長趙祉遣吏光尼和華陽國志作先尼和下十一月作十二月成濡灘作成瑞灘女終作女絡俱與此異以永建元年十一月詣巴郡沒死成濡灘子賢求䘮不得女終年二十五歳有二子五嵗以還至二年二月十五日尚不得喪終乃乗小船至父沒處哀哭自沈見夢告賢曰至二十一日與父俱出至日父子果浮出江上郡縣上言為之立碑以旌孝誠也其鰼部之水所未聞矣或是水之殊目非所究也
23 	又東北至巴郡江州縣東強水涪水漢水白水宕渠水五原本漏水合南流注之江州今為巴縣漢志涪水出徼外南至墊江入漢墊江今合州也漢水即嘉陵水巴水一名北水其下流為宕渠水酈注云即潛水此宕渠之潛非漢夀之潛也強水即羌水也宕渠水即潛水渝水矣巴水出晉昌郡宣漢縣巴嶺山晉昌郡今為陜西漢中府石泉縣郡𨽻梁州晉太康中立治漢中縣今漢中府治南去郡八百餘里故屬巴西南流歴巴中逕巴郡故城南李嚴所築大城北西南入江庾仲雍所謂江州縣對二水口右則涪內水左則蜀外水即是水也江州縣故巴子之都也春秋桓公九年巴子使韓服告楚請與鄧好是也及七國稱王巴亦王焉秦惠王遣張儀救苴侯于巴儀貪巴苴之富因執其王以歸以置巴郡焉巴治江州漢獻帝初平元年分巴為三郡於江州則永寧郡治也劉璋納蹇𦙍原本作騫淯今從華陽國志改之訟復為巴郡華陽國志漢獻帝初平元年征東中郎將趙穎建議分巴為二郡穎欲得巴舊名故白益州牧劉璋以墊江以上為巴郡江南龎羲為太守治安漢以江州至臨江為永寧郡胸忍至魚復為固陵郡巴遂分矣建安六年魚復蹇𦙍白璋争巴名璋乃改永寧為巴郡以固陵為巴東徙羲為巴西太守是為三巴譙周巴記曰初平六年趙穎分巴為二郡欲得巴舊名故郡以墊江為治安漢以下為永寧郡建安六年劉綽分巴以永寧為巴東郡墊江為巴西郡云云據此二書則初平時止分巴為二郡至建安六年劉璋始分巴為三郡今云初平元年分似誤且所引不詳故備録之以嚴顔為守顔見先主入蜀歎曰獨坐窮山放虎自衛此即●心處巴漢世郡治江州巴水北北府城是也華陽國志作巴水北有相橘官今北府城是也漏去五字遂不可解後乃徙南城劉備初以江夏費觀為太守領江州都督後都䕶李嚴更城周一十六里造蒼龍白玉門華陽國志作白虎門求以五郡為巴州治丞相諸葛亮不許華陽國志劉先主初以江夏費瓘為太守領江州都督後都䕶李嚴更城大城周圍十六里欲穿城後山自汶江通水入巴江使城為州求以五都置巴州丞相諸葛亮不許亮將北征召嚴漢中以故嚴穿山不逮然造蒼龍白虎門云云較此注似明顯竟不果地勢側險皆重屋累居數有火害又不相容結舫水居者五百餘家承三江之㑹夏水増盛壊散顛沒死者無數縣有官橘官荔枝園夏至則熟二千石常設廚膳命士大夫共㑹樹下食之縣北有稻田出御米也縣下又有清水穴巴人以此水為粉則皜曜鮮芳貢粉京師因名粉水故世謂之為江州墮林粉粉水亦謂之為立水矣江水北㟁有塗山南有夏禹廟塗君祠廟銘存焉常璩仲雍並言禹娶于此余按羣書咸言禹娶在壽春當塗不於此也
24 	江水又東至枳縣西延江從䍧牱郡北流西屈注之東逕陽闗巴子梁江之兩㟁猶有梁處巴之三闗斯為一也延熙中蜀車騎將軍鄧芝為江州都督治此江水又東右逕黄葛峽山髙險今無人居江水又左逕明月峽東至梨鄉歴鷄鳴峽江之南㟁有枳縣治華陽記曰枳縣在江州巴郡東四百里治涪陵水㑹庾仲雍所謂有別江出武陵者也水乃延江之枝津分水北注逕涪陵入江故亦云涪陵水也陽闗在今巴縣東漢枳縣屬巴郡今重慶府之涪州及長夀酆都二縣皆其地涪陵亦屬巴郡今黔州彭水武隆三縣是也其水南逕武陵郡今常徳府及各屬縣昔司馬錯泝舟此水取楚黔中地延熙中鄧芝伐徐巨射𤣥猨于是縣猨自㧞矢卷木葉塞射瘡芝歎曰傷物之生吾其死矣華陽國志芝征涪陵徐巨見𤣥猿縁山芝性好弩手自射猿中之猿援其箭卷木葉塞其瘡芝曰嘻吾違物之性其將死矣一曰芝見猿抱子在樹上引弩射之中猿母其子為拔箭以木葉塞瘡芝乃嘆息投弩水中自知當死江水又東逕涪陵故郡北後乃并巴郡遂罷省江水又東逕文陽灘灘險難上江水又東逕漢平二百餘里左自涪陵東出百餘里而届於積石東為銅柱灘
25 	又逕東望峽東歴平都郡國志引巴記曰和帝柝枳縣置平都縣屬巴郡今重慶府酆都縣
26 	峽對豐民洲舊巴子別都也華陽記曰巴子雖都江平州又治平都即此處也有平都縣為巴郡之𨽻邑矣縣有天師治兼建佛寺甚清靈縣有市肆四日一㑹
27 	江水又逕虎鬚灘忠州西二里有石梁亙三十餘丈橫絶江中俗呼為倒鬚灘即此灘也灘水廣大夏斷行旅
28 	江水又東逕臨江縣南今為忠州治及墊江縣王莽之鹽江縣也漢志作莽曰監江華陽記曰縣在枳東四百里東接朐忍縣有鹽官自縣北入鹽井溪有鹽井營戶㳂注溪井水此句疑有譌誤朱本云當作注鹽井溪水
29 	江水又東得黃華水口
30 	江浦也
31 	左逕石城南
32 	庾仲雍曰臨江至石城黃華口一百里又東至平洲
33 	洲上多居民
34 	又東逕壤塗而歴和灘又東逕界壇是地巴東之西界益州之東界故得是名也又東過魚復縣南今為䕫州府奉節縣夷水出焉
35 	江水又東右得將龜溪口華陽記曰朐忍縣出靈龜咸熙元年獻龜於相府言出自此溪也
36 	江水又東南㑹北集渠按注有二溪水則此當作江水又東㑹南北集渠二溪水出涪陵縣界謂之于陽溪北流逕巴東郡之南浦僑縣西巴東郡今夔州府治及諸屬縣南浦今䕫州府萬縣溪夾側鹽井三口相去各數十步以木為桶徑五尺修煮不絶水北北流注于江水字上當有溪字下北字衍文謂之南集渠口亦曰于陽溪口北水出新浦縣北髙梁山新浦縣劉宋時置唐屬開州宋省入開江縣今為開縣故城在縣境髙梁山在今梁山縣北二十里分溪南水一作流逕其縣西又南一百里入朐忍縣南入于江謂之北集渠口別名班口又曰分水口朐忍尉治此
37 	江水又右逕池溪口
38 	蓋江汜決入也
39 	江水又東逕右龍右龍字疑誤按明一統志䕫州府有龍脊灘在府城東三里江中有石長數百丈若龍脊故名此右字疑當作石
40 	水至博陽二村之間有盤石廣四百丈長六里而復殆于此句疑有譌脫遂不可讀岨塞江川夏沒冬出基亘通渚又東逕羊腸虎臂灘
41 	楊亮為益州至此舟覆懲其波瀾蜀人至今猶名之為使君灘益州下疑漏刺史二字使君灘在今夷陵州西一百一十里
42 	江水又東彭水注之
43 	水出巴渠羣獠中東南流逕漢豐縣東今開縣乃漢豐縣地漢末析朐忍縣置屬巴東郡清水注之水導源出西北巴渠縣東北巴嶺南獠中即巴渠水也今䕫州府達縣東有巴渠廢縣本魏石鼓縣唐時柝置非漢之巴渠也漢之巴渠乃今保寧府及諸縣地西南流至其縣又西入峽檀井溪水出焉又西過山至漢豐縣東而西注彭溪謂之清水口彭溪又入逕朐忍縣西六十里南流注于江謂之彭溪口
44 	江水又東右逕朐忍縣故城南漢朐忍縣屬巴郡今䕫州府雲陽萬縣是也故城在雲陽縣西六十里
45 	常璩曰縣在巴東郡西二百九十里縣治故城跨其山阪南臨大江之南岸有方山山形方陗枕側江濆江水又東逕瞿巫灘
46 	即下瞿灘也又謂之博望灘左則湯溪水注之水源出縣北六百餘里上庸界南流歴其縣翼帶鹽井一百所巴川資以自給粒大者方寸中央隆起形如張傘故因名之曰傘子鹽有不成者形亦必方異于常鹽矣王隱晉書地道記曰入湯口四十三里有石煮以為鹽石大者如升小者如拳煮之水竭鹽成蓋蜀火井之倫水火相得乃佳矣湯溪下與檀溪水合上承巴渠水巴渠南歴檀井溪之檀井水下入湯水湯水又南入于江名曰湯口
47 	江水又逕東陽灘禹貢錐指引作東逕陽灘但玩酈注引常璩云云則當從原本為是江上有破石故亦謂之破石灘苟延光沒處也朱謀㙔曰茍延光未詳呉本改作荀恐亦無據常璩曰水道有東陽下瞿數灘山有大小石城靈壽木及橘圃也故地理志曰縣有橘官有民市漢志朐忍縣下有橘官鹽官今云有民市未詳
48 	江水又逕魚復縣之故陵胡引又下有東字漢志魚復屬巴郡今為奉節縣故陵在縣西接雲陽縣界
49 	舊郡治故陵溪西二里故陵村溪即永谷也地多木𤓰樹有子大如甒白黃實甚芬香爾雅之所謂楙也江水又東為落牛灘逕故陵北
50 	江側有六大墳庾仲雍曰楚都丹陽所塟亦猶枳之巴陵矣故以故陵為名也有魚復尉戍此江之左岸有巴鄉村村人善醸故俗稱巴鄉清郡出名酒村側有溪溪中多靈夀木中有魚其頭似羊豐肉少骨美于餘魚溪水伏流逕平頭山內通南浦故縣陂湖其地平曠有湖澤中有菱芡鯽雁不異外江凡此等物皆入峽所無地宻蠻惡不可輕至
51 	江水又右逕夜清而東歴朝陽道口有縣治治下有市十日一㑹
52 	江水又東左逕新市里南常璩曰巴舊立市於江上今新市里是也江水又東右合陽元水口
53 	水口出陽縣陽縣上疑脫一字西南髙陽山東東北流逕其縣南東北流丙水注之水發縣東栢枝山山下有丙穴穴方數丈中有嘉魚常以春末遊渚冬初入穴抑亦褒漢丙穴之類也明一統志栢枝山在䕫州府梁山縣南一十里下有丙穴出嘉魚北蜀都賦嘉魚出於丙穴注云丙穴在漢中沔陽縣 有魚穴二所常以三月取之任豫益州記云嘉魚之鱗似鱒蜀人謂之拙魚從石孔隨泉出大者五六尺明一統志漢中府有丙水在沔縣北八十里源出褒城縣西北牛頭山經丙穴而過有嘉魚穴又䕫州府丙穴在達縣東北凡十穴皆有嘉魚春社前魚即出穴秋社即歸其出也止于巴渠龍脊灘首有黒㸃謂照應星象相感而成長身細鱗肉白如玉其味鹹食鹽泉也其水北流入髙陽溪溪水又東北流注于江謂之陽元水口
54 	江水又東逕南鄉峽在今䕫州府城西五十里東逕永安宮永安縣即今䕫州府治奉節縣宮在臥龍山下
55 	劉備終於此諸葛亮受遺處也其間平地可二十許里江山逈濶入峽所無城周十餘里背山面江頽墉四毀荊棘成林左右民多墾其中白帝城在府治東公孫述據蜀自稱白帝更號魚復曰白帝城蜀先主為陸遜所敗還至白帝改魚復曰永安宮居之明年寢疾而崩江水又東逕諸葛亮圖壘南
56 	石磧平曠望兼川陸有亮所造八陣圖東跨故壘皆累細石為之自壘西去聚石八行行間相去二丈因曰八陣既成自今行師庶不覆敗皆圖兵勢行藏之權自後深識者所不能了今夏水漂蕩嵗月消損髙處可二三尺下處磨滅殆盡明一統志八陣圖在䕫州府城南其陣聚細石為之各髙五尺皆布列相當中間相去九尺正中間南北巷悉方廣五尺各六十四聚或為人散亂及為夏水所沒水退復如故方成都圖經云武侯之八陣有三在䕫者六十有四 陣法也嘉話録王武子曽為䕫州之西市俯臨江岸沙石下看諸葛公八陣圖箕張翼舒鵞形鶴勢象石分布宛然尚存峽水大時巴蜀雪消之際大樹十圍枯槎百丈破磑巨石隨波塞川而下水與岸齊雷奔山裂聚石為堆者斷可知也及乎水落川平萬物皆失故態惟陣圖小石之堆不標聚行列依然如是者垂六七百年陶灑推激迨今動劉禹錫曰是諸葛公誠明一心為先主効死況此法出六韜是太公上智之材所構自有此法惟孔明行之所以神明保持一定而不可改也桓溫征蜀過此布常山蛇陣遂勒銘曰望古識其真臨源愛往迹恐君遺事節聊下南山石杜子美八陣圖詩曰功蓋三分國名成八陣圖江流石不轉遺恨失吞呉江水又東逕赤岬西赤岬一名赤甲在䕫州府城東七里不生樹木土石皆赤如人袒臂故曰赤甲或云漢人常取巴人為赤甲軍因名
57 	是公孫述所造因山據勢周迴七里一百四十步東髙二百丈西北髙一千丈南連基白帝山甚髙大不生樹木其石悉赤土人云如人袒胛故謂之赤岬山淮南子曰傍偟于山岬之旁注曰岬山脅也郭仲産曰斯名將因此而興矣
58 	江水又東逕魚復縣故城南魚復故城在今奉節縣北三里赤甲城是也白帝山在縣元和志云即州城所據與赤甲山相接
59 	故魚國也春秋左𫝊文公十六年庸與羣蠻叛楚莊王伐之七遇皆北惟禆鯈魚人逐之是也地理志江闗都尉治公孫述名之為白帝取其王巴蜀章武二年劉偹為呉所破改白帝為永安巴東郡治也漢獻帝初平元年分巴為三郡說見前以魚復為固陵郡趙𦙍當作蹇𦙍見華陽國志訴劉璋改為巴東郡治白帝山城周回二百八十步北縁馬嶺接赤甲山其間平處南北相去八十五丈東西十七丈又東傍東瀼溪即以為隍西南臨大江闞之眩目方輿勝覽大瀼水在奉節縣入蜀記曰土人謂山間之流通江者曰瀼寰宇記䕫州大昌縣西有千頃池水分三道一道南流為奉節縣西瀼水明一統志大瀼水在䕫州府城東自達縣萬頃池發源經此流入大江東瀼水在府城東一十里公孫述於東濱墾田號東屯惟馬嶺小差委迤猶斬為路羊腸數四然後得上益州刺史鮑陋鎮此為譙道福所圍城裏無泉乃南開水門鑿石為函道上施木天公直下至江中有似猨臂相牽引汲然後得水水門之西江中有孤石為淫預石冬出水二十餘丈夏則沒亦有裁處矣胡引作裁出矣寰宇記灔澦堆周圍二十丈在州西南二百步蜀江中心瞿塘峽口李膺益州記云灔澦堆夏水漲沒數十丈其狀如馬舟人不敢進又曰猶豫言舟子取途不決故猶預也樂府作淫豫其歌曰淫豫大如馬瞿塘不可下明一統志灔澦堆在瞿塘峽口江心突兀而出諺云灔澦大如象瞿塘不可上灔澦大如馬瞿塘不可下峽人以此為水候縣有夷溪即很山清江也經所謂夷水出焉
60 	江水又東逕廣溪峽
61 	斯乃三峽之首也其間三十里頽巖倚木厥勢殆交北岸山上有神淵淵北有白鹽崖髙可千餘丈俯臨神淵土人見其髙白故因名之寰宇記白鹽山在州城澗東山半有龍池方輿勝覽在城東七十里崖壁五十餘里其色炳燿狀若白鹽荆州記曰三峽之首北岸有白鹽峯峯下有黃龍灘水最急沿溯所忌明一統志白鹽山在䕫州府城東十七里崖壁髙峻色白若銀禹貢錐指白鹽山在奉節縣東隔江十里又東有黃龍灘虎鬚灘天旱燃木崖上推其灰燼下穢淵中尋則降雨常璩曰縣有山此下原本譌以三十一卷淯水注并㶏水注三百六十六字錯簡於此今從朱本改正澤水神旱時鳴鼓請雨則必應嘉澤蜀都賦所謂應鳴鼓而興雨也峽中有瞿塘黃龕胡引作龍二灘夏水迴復沿泝所忌瞿塘灘上有神廟尤至靈騐刺史二千石逕過皆不得鳴角伐鼓商旅上水恐觸石有聲乃以布褁篙足今則不能爾猶饗薦不輟寰宇記瞿塘在䕫州東一里古西陵峽也連崖千丈奔流電激舟人為之恐懼方輿勝覽瞿塘乃三峽之門兩崖對峙中貫長江望之如門灔澦灘當其口三峽者巫峽歸峽西陵峽也此峽多猿猿不生北岸非唯一處或有取之放著北山中初不聞聲將同狢獸渡汶而不生矣周禮考工記曰橘逾淮而化枳鸜鵒不逾濟貉逾汶則死此地氣然也其峽蓋自昔禹鑿以通江郭景純所謂巴東之峽夏后疏鑿者又東出江闗入南郡界江闗舊在赤甲城後移在江南岸對白帝城今在魚復縣南
62 	江水自闗東逕弱闗扞闗扞闗在今長揚縣南扞闗廩君浮夷水所置也後漢書南蠻𫝊巴郡南郡蠻本有五姓曰巴氏樊氏曋氏相氏鄭氏皆出於武落鍾離山其山有赤黒二穴巴氏子生於赤穴四姓之子皆生黒穴未有君長俱事鬼神乃共擲劍于石穴約能中者奉以為君巴氏子務相獨中之又令各乗土船約能浮者當以為君餘姓悉沈惟務相獨浮因共立立之是為廩君乃乗土船從夷水至鹽陽鹽水有神女謂廩君曰此地廣大魚鹽所出願留共居廩君不許鹽神暮輙來取宿旦即化化為蟲與諸蟲羣飛掩敝日光天地晦㝠積十餘日廩君思其便因射殺之天乃開明廩君於是君乎夷城四姓皆臣之弱闗在建平□歸界□歸今為荊州府歸州昔巴楚數相攻伐藉險置闗以相防捍秦兼天下置立南郡自巫山皆其城也當作域南郡今為荆州府又東過巫縣南今為荊州府巴東縣及䕫州府巫山大昌等縣其故城在巫山縣東北名巫子城鹽水從縣東南流注之
63 	江水又東烏飛水注之
64 	水出天門郡漊中縣界天門郡呉置今為湖廣澧州及石門縣北流逕建平郡沙渠縣南又北流逕巫縣南西北歴山道三百七十里注于江謂之烏飛口
65 	水經注集釋訂訛卷三十三
37.卷三十四
1 	欽定四庫全書
2 	水經注集釋訂訛卷三十四歸安沈炳巽撰
3 	江水二
4 	江水又東逕巫縣故城南縣故楚之巫郡也秦省郡立縣以𨽻南郡吳孫休分為建平郡治巫城城縁山為墉周十二里一百一十步東西北三面皆帶傍深谷南臨大江故謂之䕫國也
5 	江水又東巫溪水注之
6 	溪水道源梁州晉興郡之宣漢縣東宣漢縣今為䕫州府達縣又南逕建平郡泰昌縣南今為䕫州府大昌縣又逕北井縣西北井廢縣在大寜縣境晉置屬建平郡後周省入大昌東轉歴其縣北井南有鹽井井在縣北故縣名北井建平一郡之所資也鹽水下通巫溪溪水是兼鹽水之稱矣溪水又南屈逕巫縣東縣之東北三百步有聖泉謂之孔子泉明一統志聖泉在巫山縣治東宋王十朋集縣有孔子泉泉之傍雖童子皆能書其水飛清潔飛上下疑有脫字石穴並髙泉下注溪水溪水又南入于大江江水又東逕巫峽在今巫山縣東三十里三峽之一即巫也連山七百里畧無㫁處圖經云此山當抗峯岷峨偕嶺衡嶽凝結翼附並出青雲
7 	杜宇所鑿以通江水也郭仲産云按地理志巫山在縣西南而今縣東有巫山將郡縣居治無恒故也江水歴峽東逕新崩灘
8 	此山漢和帝永元十三年崩按後漢書五行志和帝永元十二年閏四月南郡秭歸山髙四百丈崩填溪即此山也今云十三年誤晉太元二年又崩當崩之日水逆流百餘里湧起數十丈今灘上有石或圓如蕈或方如屋若此者甚衆皆崩崖所隕致怒湍流故謂之新崩灘其頽巖所餘比之諸嶺尚為竦桀其下十餘里有大巫山非惟三峽所無乃當抗峯岷峩偕嶺衡疑其翼附羣山並槩青雲更就霄漢辯其優劣耳神血涂山海經作孟涂下同所處山海經曰夏后啓之臣曰血涂是司神于巴巴人訟于血涂之所其衣有血者執之是謂山海經作請生居山上郭景純疑漏曰字在丹山西丹山在丹陽屬巴丹山西即巫山者也按山海經在丹山西以下皆屬經文然相其文義疑是景純之注水經注不誤也但据此景純下當有曰字方為得耳又帝女居焉宋玉所謂天帝之季女名曰瑤姫未行而亡封於巫山之臺精魂為草實為靈芝所謂巫山之女髙唐之姫旦為行雲暮為行雨朝朝暮暮陽臺之下旦早視之果如其言故為立廟號朝雲焉其間首尾一百六十里謂之巫峽蓋因山為名也自三峽七百里中兩岸連山畧無闕處重巖疊嶂隱蔽天日自非亭午夜分不見曦月至于夏水襄陵㳂泝阻絶王命急宣有時朝發白帝暮到江陵其間千二百里雖乗奔御風不以疾也春冬之時則素湍淥潭迴清倒景絶巘多生檉栢懸泉瀑布飛潄其間清榮峻茂良多趣味毎至晴初霜旦林寒澗肅常有髙猨長嘯屢引淒異荊州記作屬引清逺空谷𫝊響哀轉乆絶故漁者歌曰巴東三峽巫峽長猿鳴三聲淚沾裳荊州記巫峽首尾一百六十里錢謙益箋杜詩云舊云自三峽取蜀數千里恒是一山此蓋好大之言也惟三峽七百里中兩岸連山畧無闕處梁簡文帝蜀道難詩峽山七百里巴水三回曲杜詩所謂峽開四千里蓋統論江山之大勢非専指言峽山也
9 	江水又東逕石門灘
10 	灘北岸有山山上合下開洞達東西縁江步路所由劉備為陸遜所破是逕此門一作走逕此門追者甚急備乃燒斷鎧道孫桓為遜前驅奮不顧命斬上䕫道呉志孫桓傳作斬上兠道截其要境備踰山越險僅乃得免忿恚而歎曰吾昔至京桓尚小兒而今迫孤乃至于此遂發憤而薨矣
11 	又東過秭歸縣之南
12 	縣故歸鄉地理志曰歸子國也樂緯曰昔歸典協聲律宋志曰歸即䕫歸鄉即䕫鄉矣按宋書州郡志歸鄉故屬秭歸呉分按太康地志云秭歸有歸鄉故䕫子國並無歸即䕫䕫鄉即歸鄉之文且諸字書亦無歸即䕫之音不知酈注何據而云然耶古楚之嫡嗣有熊摯者以廢疾不得立而居于䕫為楚附庸後王命為䕫子春秋僖公二十六年楚以其不祀滅之者也袁崧曰屈原有賢姊聞原放逐亦來歸喻令自寛全鄉人冀其見從因名曰秭歸即離騷所謂女媭嬋媛以詈余也縣東城北依山即阪周迴二里髙一丈五尺南臨大江古老相傳謂之劉備城蓋備征呉所築也在今歸州縣東北數十里有屈原舊田宅雖畦堰靡漫猶保屈田之稱也明一統志屈原宅在歸州北六十里今其地名樂平宅其東北六十里有原姊女媭廟縣北一百六十里有屈原故宅累石為屋基名其地曰樂平里宅之東北六十里有女嬃廟擣衣石猶存故宜都記曰秭歸蓋楚子熊繹之始國而屈原之鄉里也原田宅于今具存指謂此也
13 	江水又東逕城北
14 	其城憑嶺作固二百一十步夾谿臨谷據山枕江北對丹陽城今歸州治即秭歸故城丹陽城在州之東城據山跨阜周八里二百八十步東北兩面悉臨絶澗西帶亭下溪南枕大江嶮峭壁立信天固也楚子楚衍字熊繹丹陽之所都也地理志以為吳子之丹陽何氏云子字衍陽當作楊論者云尋呉楚悠隔繿縷荊山無容逺在呉境是為非也又楚子先王陵墓在其間蓋為徵矣
15 	江水又東南逕䕫城南在今歸州東二十里跨據山阜周迴一里百一十八步西北皆枕深谷東帶鄉溪南側大江城內西北角有金城東北角有員土獄西南角有石井口徑五尺熊摯始治巫城後疾移此蓋䕫徙也春秋左𫝊僖公二十六年楚令尹子玉滅䕫者也服䖍曰在巫之陽秭歸歸鄉矣
16 	江水又東逕歸鄉縣故城北今為荊州府巴東縣故城在歸州東南大江南岸袁崧曰父老𫝊言原既流放忽然暫歸鄉人喜悅因名曰歸鄉抑其山秀水清故出儁異地●流疾故其性亦隘詩云維嶽降神生甫及申信與余謂袁崧此言可謂因事而立證恐非名縣之本㫖矣縣城南面重嶺北背大江東帶鄉口溪前作鄉溪此作鄉口溪非前漏口字則此多口字溪源出縣東南數百里西北入縣逕狗峽西峽崖龕中石隱起有狗形形狀具足故以狗名峽明一統志白狗峽在歸州東一十五里兩岸如削白石隱起狀如狗唐杜甫詩云白狗斜臨北黃牛更在東鄉口溪又西北逕縣下入江謂之鄉口也
17 	江水又東逕信陵縣南今歸州東有信陵廢縣臨大江東傍深溪溪源北發梁州上庸縣界南流逕縣下而注於大江也
18 	江水又東過夷陵縣南
19 	江水自建平至東界峽盛𢎞之謂空舲峽峽甚髙峻即宜都建平二郡界也在歸州東三十里一作空舲峽言夏秋水泛必空舲乃可上自歸州至長陽四百里內峽水崩流石磧險惡唐杜甫詩云峽中丈夫絶輕死少在公門多在水富豪有錢駕大舸貧窮取給行艓子朝發白帝暮江陵最頃來目擊信有徴瞿塘漫天虎鬚怒歸州長年行能其間逺望嶺表有五六峯㕘差互出上有竒石如二人像攘袂相對俗𫝊兩郡督郵争界於此宜都督郵厥勢小東傾議者以為不如也
20 	江水歴峽東逕宜昌縣今為宜都縣之埵竈下埵洽聞記作挿按說文埵丁果反堅土也與注中所言文義似不相蒙當從洽聞記作挿為是
21 	江之左岸絶岸壁立數百丈飛鳥所不能棲有一火爐埵在巖間朱本作火燼挿在崖間望見可長數尺父老𫝊言昔洪水之時人薄舟崖側以餘燼挿之崖側至今猶存故先後相承謂之埵竈也洽聞記曰空舲峽絶壁上有一火燼長數尺名曰挿竈相傳堯時洪水行者泊舟崖側炊爨以餘燼挿之至今猶存云云蓋亦據此注耳
22 	江水又東逕流頭灘在今夷陵州界
23 	其水並浚急奔暴魚鱉所不能游行者常苦之其歌曰灘頭白勃堅相持倐忽淪沒別無期袁崧曰自蜀至此五千餘里下水五日上水百日也
24 	江水又東逕宜昌縣北今夷陵州西有宜昌故城分夷道佷山所立也縣治江之南岸北枕大江與夷陵對界宜都記曰渡流頭灘十里便得宜昌縣也江水又東逕狼尾灘而歴人灘
25 	袁崧曰二灘相去二里人灘水至峻峭南岸有青石夏沒冬出其石嶔崟廣韻嶔去金切音欽崟魚金切音吟玉篇嶔崟山勢聳立貌說文凢地髙險者曰崟數十步中悉作人面形或大或小其分明者鬚髮皆具因名曰人灘也
26 	江水又東逕黃牛山即黄牛峽在今夷陵州西九十里大江南下有灘名曰黃牛灘南岸重嶺疊起最外髙崖間有石如人負刀牽牛人黒牛黃成就分明既人跡所絶莫得究焉此巖既髙加江湍紆迴雖途逕信宿猶望見此物故行者謠曰朝發黃牛暮宿黄牛言水路紆深迴望如一矣
27 	江水又東逕西陵峽在今夷陵州西北二十里宜都記曰自黃牛灘東入西陵界至峽口一百許里山水紆曲而兩岸髙山重嶂非日中夜半不見日月絶壁或千許丈其石彩色形容多所像類林木髙茂畧盡冬春猿鳴至清山谷傳響泠泠不絶所謂三峽此其一也崧言嘗聞峽中水疾書記及口傳悉以臨懼相戒曽無稱有山水之美也及余來踐躋此意疑當作境既至欣然始信之耳聞不如親見矣其疊崿秀峯竒構異形固難以辭敘林木蕭森離離蔚蔚乃在霞氣之表仰矚俯映彌習彌佳原本漏從朱本増流連信宿不覺忘返目所履歴未嘗有也既自欣得此竒觀山水有靈亦當驚知巳於千古矣
28 	江水歴禹斷江今夷陵州西南有斷江山南峽北有此胡引及朱本俱作北谷村兩山間有水清深潭而不流又耆舊傳言昔是大江及禹治水此江小不足㵼水禹更開今峽口水勢并衝此江遂絶於今謂之斷江也
29 	江水出峽東南流逕故城洲今夷陵州治原本譌城固州洲附岸北洲頭曰郭洲長二里廣一里上有步闡故城方圓稱洲周迴畧滿故城洲上城周疑漏三五等字里呉西陵督步隲之所築也孫皓鳯凰元年隲息闡復為西陵督據此城降晉遣太傅羊祐接援未至為陸抗所陷也呉志步隲𫝊隲封西陵侯子協嗣協卒弟闡繼業為西陵侯鳯凰元年召為繞帳督闡累世在西陵卒被徴命自以失職又懼有讒禍於是據城降晉晉以闡為都督西陵將軍事加侍中假節命車騎將軍羊祐往赴救闡吳遣陸抗西行佑等遁退抗陷城斬闡
30 	江水又東逕故城北故城在今夷陵州東南大江南岸所謂陸抗城也城即山為墉四面大險江南岸有山孤秀從江中仰望壁立峻絶袁崧為郡常登之矚望焉故其記云今自山南上至其嶺嶺容十許人四面望諸山畧盡其勢俯臨大江如縈帶焉視舟如鳬雁矣北對夷陵縣之故城城南臨大江秦令白起伐楚三戰而燒夷陵者也應劭曰夷山在西北蓋因山以名縣也王莽改曰居利呉黃武元年更名西陵也後復為夷陵縣北三十里有石穴名白馬穿嘗有白馬出穴食朱云食下當有米麥等字乃成文理白帖引荆州記正同但云昔有馬從穴出復還入潛行乃出漢中人逐之入穴潛行出漢中漢中人失馬亦嘗出此穴相去數千里袁崧言江北多連山登諸望江南諸山數十百重莫識其名髙者千仞多竒形異勢自非烟褰雨霽不辨見此逺山矣余嘗往返十許過正可再見逺峯耳
31 	江水又東逕白鹿巖
32 	㳂江有峻壁百餘丈猨所不能遊有一白鹿陵峭登崖乗巖而上故世名此岩為白鹿云
33 	江水又東歴荊門虎牙之間按夷陵新志云虎牙在州東五十里磯石大小蹲踞隱見正如虎牙㦸列舟人望而避之乃由荊門而上是虎牙更險於荆門也明一統志荆門山在宜都西北五十里與虎牙山相對在大江南岸虎牙山在大江北岸昔公孫述遣將依二山作浮橋以拒漢師下有虎牙灘最險惡今荆門州亦有荆門虎牙二山
34 	荊門在南上合下開闇徹山南有門象虎牙在北石壁色紅間有白文類牙形並以物象受名此三三疑當作二山楚之西塞何氏云羅隱西塞山詩注云在武昌縣呉以之為西塞則西塞之名自呉始也然隱所指在武昌界乃道士磯非荆門虎牙也也水勢急峻故郭景純江賦曰虎牙桀竪以屹崒荊門鬭當作闕竦而磐礴圓淵九迴以懸騰湓流雷呴而雷激者也按郭景純江賦云荆門闕竦而盤薄圓淵九迴以懸騰湓流雷呴而電激漢建武十一年公孫述遣其大司徒任滿翼江王田戎將兵數萬人據險為浮橋橫江以絶水路營壘跨山以塞陸道光武遣呉漢岑彭將六萬人擊荊門漢等率舟師攻之直衝浮橋因風縱火遂斬滿等矣後漢書岑彭傳建武九年公孫述遣其將任滿田戎程汎將數萬人乗枋箄下江闗據荊門虎牙橫江水起浮橋門樓立櫕柱絶水道結營山上以拒漢兵彭數攻之不利於是裝直進樓船冒突露橈數千艘十一年春彭與吳漢等發南陽武陵郡兵又發桂陽零陵長沙委輸棹卒凡六萬人皆㑹荆門彭乃令軍中募攻浮橋先登者上賞於是偏將軍魯竒應而前時天風狂急彭竒船逆流而上直衝浮橋而櫕柱鈎不得去竒等乗勢殊死戰因飛炬焚之風怒火盛橋樓崩燒彭復悉軍順風並進所向無前蜀兵大亂死者數千人斬任滿生擒程汎而田戎亡保江州
35 	又東南過夷道縣北夷水從佷山縣南東北注之夷道今為荆州府宜都縣其故城在縣西佷山故城在今長楊縣西
36 	夷道縣漢武帝伐西南夷路由此出故曰夷道矣王莽更名江湖按漢志莽曰江南今云江湖誤桓溫父名彛改曰西道魏武臨江分南郡置臨江郡劉備曰宜都郡治在縣東四百步故城呉丞相陸遜所築也宋書州郡志宜都太守太康地王隱地道何志並云吳分南郡立張勃呉録云劉備立按吳志呂䝉平南郡據江陵陸遜別取宜都獲秭歸枝江夷道縣初權與備分荊州而南郡屬備則是備分南郡立宜都非呉立也習鑿齒云魏武平荆州分南郡枝江以西為臨江郡云云頗與此注合故備録之云為二江之㑹也北有湖里淵淵上橘柚蔽野桑麻闇日西望佷山諸嶺重峯疊秀青翠相臨時有丹霞白雲遊曵其上城東北有望堂地特峻地下疑有脫文恐當是勢字下臨青疑當作清江遊矚之名處也縣北有女觀山厥處髙險囘眺極目古老傳言昔有思婦夫官于蜀屢愆愁期一作歸期朱本云當作秋期引毛詩秋以為期為言恐亦未當登此山絶望二字疑有譌誤憂感而死山木枯悴鞠為童枯鄉人哀之因名此山為女觀焉塟之山頂今孤墳尚存矣又東過枝江縣南今屬荆州府故城在縣東沮水從北來注之
37 	禹貢錐指曰此禹岷山導江東別為沱之所經也以今輿地言之江水出四川松潘衛徼外岷山流逕衛北衛本禹貢梁州之域後為氐羌地漢置湔氐道屬蜀郡唐為嘉誠縣松州治明置松潘衛屬四川都司在成都城西北七百六十里元和江源鎮在松州交川縣西北三十里又東南逕疊溪營西營在茂州西北一百二十里本漢蜀郡蠶陵縣唐為翼州元和志大江逕翼州城西又逕翼水縣西二百步按廢翼州在營西翼水廢縣在營南又東南逕茂州西茂州在成都府西北四百十五里本漢汶江縣後周改曰汶山縣唐為茂州治元和志汶江北自翼州流經汶山縣西二里又西南經威州西玉輪江注之威州在府西北四百五十里本漢廣柔縣唐為薛城縣維州治其故城在今州北髙碉山上亦曰姜維城州西北有滴博嶺玉輪江即汶水又西南逕保縣西保縣在茂州西南四十里本漢緜虒縣後周為汶川縣江源記岷江南入溢村逕石紐至汶川轉銀嶺合草坡河至蠶崖入灌口括地志石紐山在汶川縣西七十三里又東南經灌縣西沱水出焉灌縣在成都府西少北一百五十二里唐為導江縣元和志大江西自茂州界流入逕青城縣北二里寰宇記大皁江自灌口流逕青城縣北入溫江縣界青城廢縣在今灌縣西南玉壘山在縣西北離堆在縣西南或曰即灌口山宋河渠志皁江支流迤北口都江口置大堰䟽北流為三東曰外應口溉導江新繁新都達於金堂東北曰三石洞口溉導江崇寧九隴濛陽達于漢之洛東南曰馬騎口溉導江崇寜郫溫江成都華陽灌縣舊志大江經縣西三十三里分為二派其一東南逕崇慶州至新津者今謂之南江其一東循灌城者今謂之北江北江又分為三派其一東南經溫江過府城南入新津合大江者為流江其一自縣寳瓶口直東入五斗口東北逕郫新繁過府城北折而南合流江者謂郫江其一自寳瓶口東北穿三白洞又東北經新繁新都至漢州入雒者為湔水㕘考諸說大皁江即𨞪水實岷江之正流有元和寰宇九域等書可証郫江即禹貢梁州之沱流江乃李冰之所穿與郫江為二江者郫江號北江唯東合湔雒又東南至江陽入江者為禹貢之江沱餘皆後人所穿鑿或以郫江創自李冰且指流江為岷江之正道豈不大悞也哉江水又東南逕溫江縣西崇慶州東溫江在府西少南五十里本漢郫江源二縣地元和志大江俗謂之溫江南流經縣西一里寰宇記𨞪江一名皁里水自青城縣南流經溫江縣入江源縣界成都新志云大皁江本岷江正流自離堆鑿後乃以流江為正流而以此為南江崇慶在府西南九十里本漢江源縣也又東南經新津縣東北流江注之新津在崇慶州東南七十里本漢武陽縣地又東南經睂州東睂州本漢武陽縣元和志大江亦名導江在彭山縣東七里又逕通義青神二縣東皆去縣三里今州北有武陽故城隋改武陽曰通義唐為睂州治彭山故城在州北青神故城在州南 本朝康熙六年併入又南經嘉定州東嘉定本漢南安縣地後周分置平羌縣隋改曰青衣又改曰龍游為嘉州治寰宇記導江水在平羌縣西二十步又云大江自平羌縣流入龍游縣界按平羌即今峨睂縣在州西六十里又東南經犍為縣北犍為縣在州東南一百二十里亦漢南安縣地寰宇記導江水在玉津縣西五里又在犍為縣東二十步按玉津縣唐屬嘉州其廢址在今縣北又東南逕宜賓縣東北合馬湖江宜賓縣為今敘州府治本漢僰道縣犍為郡治元和志汶江流經僰道縣東北去縣十步馬湖戍在縣西二十一里按馬湖江在縣南門外即若水下流亦曰瀘水自馬湖府東北流入至城西南一里為蠻津口又東合于大江又東南逕南溪縣南南溪在府東南一百二十里本漢之僰道縣地又東逕江安縣北江安縣在瀘州西南本漢江陽縣地又東逕納溪縣北納溪在州西南四十里亦漢江陽縣地又東北經瀘州東南沱水合湔雒諸水從西北來注之瀘州本漢江陽縣今州治即其故城隋改縣曰瀘川唐為瀘州治華陽國志江陽江中有大闕小闕季春黃龍堆沒闕即平元和志汶江水瀘川縣南三十步寰宇記謂之瀘江按雒江在州北亦曰湔水亦曰緜水互受通稱漢志云湔水出玉壘山東南至江陽入江水經云雒水與緜水合又輿湔水合亦謂之郫江郫江即沱水也沱水自灌縣西南首受大江東逕郫縣北郫縣在成都府西四十五里漢志蜀郡郫縣禹貢江沱在西東入大江元和志郫江一名成都江經郫縣北三十一里又東經新繁縣南新繁在府西北五十六里本漢繁縣括地志縣有繁江首受郫江即禹貢江沱也元和志郫江在新繁縣南十一里九域志新繁縣有都江即所謂成都江也又東經成都縣北漢舊縣蜀郡治今為四川布政司成都府水經注成都直西門曰郫江北折左對繁田括地志郫江一名成都江一名市橋江一名永平江亦名曰中江亦曰內江西北自新繁界來又東逕新都縣南新都在府北五十里漢舊縣又東逕金堂縣南金堂在府東北七十里本漢新都牛鞞二縣地郫江至縣東合湔水酈道元云湔水東絶緜雒至五城界至廣都北岸南入于江謂之五城水口此涪水枝津自五城縣界西合湔郫又西至成都城東南入流江也又東南經簡州北簡州在府東一百五十里本漢牛鞞縣又東南經資陽縣西資陽在州東南六十里本漢資中縣地又南逕資縣西資縣在府東三百里本漢資中縣又南逕富順縣東富順在敘州府東北一百八十里本漢江陽縣地又東南經瀘州北又東南與江水㑹酈道元云緜水至江陽縣方山下入江謂之緜水口蓋自五城以下湔郫緜雒互受通稱緜水口即沱水口也江水又東經合江縣北合江在瀘州東一百二十里本漢符縣又東北經江津縣北江津在重慶府南一百八十里本漢江州縣地又東北經巴縣東南西漢羌白涪巴渝諸水自北來注之巴縣為重慶府治本漢江州縣後周改曰巴縣唐為渝州治按自渝上合州者謂之內江庾仲雍所云涪內水是也自渝戎瀘上蜀者謂之外江仲雍所云蜀外水是也又東北逕長壽縣南長夀在府東三百三十里本隋巴縣地又東經涪州北涪陵江水自南來注之涪州在府東四百五十里本漢枳縣隋改置涪陵縣唐為涪州治大江在州北方輿勝覧謂之蜀江自成都登舟十二程至此合黔江即涪陵江也又東北逕酆都縣南酆都在忠州西二百里本漢枳縣地又東北逕忠州南忠州在府東一千里本漢臨江縣又東北逕萬縣南萬縣在䕫州府西四百五十里本漢朐忍縣地又東北逕雲陽縣南雲陽在府西一百七十里本漢朐忍縣後周改曰雲安寰宇記蜀江在雲安縣南三十步又東逕奉節縣南夷水故道出焉奉節䕫州府治本漢魚復縣唐改曰奉節瞿塘峽在縣東即古廣谿峽也寰宇記云灔澦堆周圍二十丈在䕫州西南二百步蜀江中心瞿塘峽口冬水淺屹然露百餘丈夏水漲沒數十丈亦曰猶豫言舟子取途不决水脈也范成大呉船録云峽中兩岸髙巖峻壁斧鑿之痕㱀㱀然有黒石灘最號險惡按夷水一名清江詳見荆州又東逕巫山縣南巫山縣在府東一百三十里本漢巫縣巫峽在縣東四十里呉船録云自巫縣下巫峽灘瀧稠險湍流洑其危又過于䕫峽三十五里至神女廟廟前灘尤為洶怒又東逕巴東縣北巴東在湖廣歸州西九十里本漢巫縣地梁為歸鄉縣又東逕歸州南歸州在荆州府西五百二十五里本漢秭歸縣又東逕夷陵州南夷陵在荊州府西少南二百里本漢夷陵縣又東逕宜都縣北與夷水合宜都在州東南九十里本漢夷道縣夷水本首受奉節縣之大江今建始縣北建始在䕫州府東南本漢巫縣地晉分置建始縣屬建平郡唐屬施州縣南至州一百三十里夷水故道自巫山縣南流入縣界其故道皆巳陻塞惟南受施州衛開蠻界水東逕巴東長陽長陽在夷陵州西南八十里本漢佷山縣屬武陵郡隋更名長楊唐改楊為陽其故城即今治縣南七十里廢巴山縣即古捍闗也至宜都縣北又東入于江經所謂東別為沱者禹所導一為梁州之沱今郫江是也一為荊州之沱古夷水是也附論江源華陽國志曰岷山一名沃焦山其跗曰羊膊江水所出李膺益州記曰羊膊嶺水分二𣲖一東南流為大江一西流為大渡河太平寰宇記曰羊膊山在平康縣山下有二神湫大江始發之所范成大吳船録曰江源自西戎來由岷山澗壑中出而合於都江今所云止自中國言耳陸游入蜀記曰嘗登岷山欲窮江源而不可得蓋自蜀郡之西大山廣谷谽谺起伏西南走蠻箐中皆岷山也則江所從來逺矣王應麟通鑑地理通釋曰大渡河一名羊山江源出鐡豹嶺嶺即羊膊之異名也三金履祥書注曰岷山數百峯大酉山最大雪山 峯闖其後冬夏如爛銀一谷名鐡豹嶺者有西岳廟廟下名羊膊石江水正源也其西南分一源又為大渡河矣胡渭曰按諸家言岷山所在不一而足然山雖廣逺而江水所出必有定處近世無能窮其源者隋經籍志有尋江源記一卷今不𫝊未知其說云何據漢志言江水出湔氐道西徼外則當以酈注所引益州記為正自晉以下說江源者皆云出羊膊嶺與益州記同羊膊嶺一名鐡豹嶺計益州記江水發源自羊膊嶺東南下二百餘里至西陵又南下二百四十里至汶山故郡即今茂州是也然則江源在茂州之西北去州四百四十餘里亦可謂逺矣而范致能陸務觀乃云江源出西戎不可窮極蓋以唐人言江源自松州甘松嶺始而當時又有謂羊膊嶺在茂州列鶴村者其地太近故為是說非謂江源更在羊膊之外也近志引江源記云岷山發源于臨洮木塔山山頂分東西流南流八百里經甘松嶺又南逕漳臘堡西其水漸大復經鐮刀灣逹松潘下水闗臨洮今陜西洮州衛也在松潘之東北江源果發此則又自東北而來與氐道西徼外之岷山相去懸絶為此說者蓋因隋志云岷山在臨洮郡臨洮縣括地志云岷山在岷州溢樂縣見有一水自木塔山來入江者遂以為發源彼中明與漢志相背無稽之言不可從也又錢氏徐霞客傳曰霞客名𢎞祖江陰人平生好逺逰其行也從一奴或一僧一杖二襥被不治裝不裹糧能忍饑數日能遇食即飽能徒步數百里凌絶壁冒叢箐扳援下上懸渡綆汲捷如飛猿健如黃犢嘗過麗江憇㸃蒼由雞足而西出玉闗數千里至崑崙山窮星宿海去中夏三萬四千三百里登半山風吹衣欲墮又數千里至西畨還至峩睂山下託估客以溯江紀源一篇寄余言禹貢岷山導江乃汎濫中國之始非發源也中國入河之水為省五入江之水為省十一計其吐納江倍于河按其發源河自崑崙之北江亦自崑崙之南非江源短而河源長也又辯三龍大勢北龍夾河之北南龍抱江之南中龍中界之特短北龍秪南向半支入中國惟南龍磅礴半宇內其脈亦發于崑崙與金沙江相並南下環滇池以達五嶺龍長則源脈亦長江之所以大于河也其書數萬言皆桑經酈注及漢宋諸儒疏解禹貢所未及余撮其大略如此胡渭曰古書言崑崙者非一處一在槐江山南一在西海之外山海經所言是也一在于關漢武所名之山是也一在吐蕃劉元鼎所稱紫山者是也霞客云河出昆崙之北江出崑崙之南其所謂崑崙者在何地乎據彼言出玉門闗數千里至崑崙則崑崙當在西域玉門以東即是中夏之地既云出玉門數千里何又云去中夏四萬三千餘里即所謂星宿海有若是之逺亦屬妄言昔劉元鼎奉使至廓州洪濟梁南行二千三百里便得崑崙東去長安止五千里而都實使還自星宿海東北至崑崙亦不過三十日程何至如霞客所言之逺且西域之崑崙與星宿海絶無交涉萬季野云朶甘思去雲南麗江西北止一千五百里去四川馬湖正西亦止三千里茍欲窮星宿海既至雞足山便當由麗江而往不半月即可達其地舍此不由而更逺走玉門闗何也玉門東距肅州之嘉峪闗約九百里嘉峪南至麗江約五千里朶甘思去玉門則六七千里矣不走千五百里之近而走六七千里之逺必非人情意者以漢武所名之崑崙即都實所指之崑崙乎夫漢之崑崙在于闐元之崑崙在吐蕃相距可四五千里而霞客乃潬而一之其不學無識一至此乎余謂霞客所言東西南北茫然無辨恐未必身歴其地徒恃其善走大言以欺人耳非但不學無識也錢氏以為能補桑經酈注及漢宋諸儒疏解禹貢所未及過矣或曰僧宗泐云黃河出西番抹必力赤巴山東北流為河源西南流為犛牛河犛牛河即麗水一名金沙江者自麗江府界東北流合若水為瀘水又東北注敘州府而注于江霞客謂江源自崑崙之南殆謂此耳然抹必力赤巴非崑崙也且岷山導江經有明文其可以麗水為正源乎霞客不足道傳者一代鉅公文采炫燿最易動人故吾特為之辯江水又東逕上明城北上明城今在松滋縣界
38 	晉太元中苻堅之冦荊州也刺史桓沖徙渡江南使劉波築之移州治城也其地夷敞北據太江江沱枝分東入大江縣治洲上故以枝江為稱地理志曰江沱出西南東入江是也按漢志蜀郡郫縣下云禹貢江沱在西東入江此云出西南南字當屬衍文其民古羅徙羅故居宜城西山楚文王又徙之于長沙今羅縣是矣縣西三里有津鄉津鄉里名也春秋莊公十九年巴人伐楚楚子禦之大敗于津鄉應劭曰南郡江陵有津鄉今則無聞矣江陵今屬荊州津鄉即其縣地郭仲産云尋楚禦巴人枝江是其塗便此津鄉𢎞即其地也朱云津鄉𢎞呉琯改作津鄉縣𢎞字固誤然改作縣亦恐無據或當作似即其地也盛𢎞之曰縣舊治沮中後移出百里洲百里洲在今枝江縣東北六十里西去郡一百六十里縣左右有數十洲槃布州中胡氏引作其中一作江中朱本作洲中其百里洲最為大也中桑田甘果映江依洲自縣西至上明東及江津其中有九十九洲楚諺云洲下石故不出王者此句有誤疑或作洲滿百王者出桓元有問鼎之志乃漕一洲以充百數潛號數旬宗滅身屠及其傾敗洲亦消毀今上在西忽有一洲自生沙流迴薄成不淹時其後未幾龍飛江漢矣朱云此今上是盛𢎞之荊州記中語謂宋文帝自鎮西將軍宜都王入繼武帝於江陵隋志云盛𢎞之是宋臨川王侍郎撰荊州記三卷縣東二里有縣人劉凝之故宅凝之字志安兄盛公髙尚不仕凝之慕老萊嚴子陵之為人立屋江湖非力不食妻梁州刺史郭全女宋書本𫝊作郭銓女亦能安貧宋元嘉中夫妻隱于衡山終焉不返矣縣東北十里土臺北岸有迤洲長十餘里義熙初武陵王斬桓謙處宋書武帝紀桓元既敗挾天子走江陵冠軍將軍劉毅等親率諸軍進討髙祖奉武陵王遵為大將軍承制大赦天下惟桓氏不在赦例及元誅後元從子振聚黨數千人襲䧟江陵城桓謙亦聚衆以應義熙元年劉毅等至江津破桓謙桓振江陵平縣東南二十里富城洲上有道士范儕精廬自言巴東人少遊荊土而多盤桓縣界惡衣麄食蕭散自得言來事多騐而辭不可詳人心欲見𠟡然而對貌言尋求終弗遇也雖逕跨諸洲而舟人未嘗見其濟涉也後東遊廣陵卒於彼土儕本疑作作在洲無定止處宿憇一小菴而已弟子慕之於其昔遊其立精舍以存其人縣有陳留王子香廟頌疑譌或屬衍文子香於漢和帝之時出為荊州刺史有惠政天子徵之道卒枝江亭中常有三白虎出入人間送喪踰境百姓追美甘棠以永元十八年立廟設祠刻石銘徳號曰枝江白虎王君其子孫世令世下疑有脫文令當是今猶謂之白虎王
39 	江水又東㑹沮口
40 	楚昭所謂江漢沮漳楚之望也又南過江陵縣南
41 	縣江有洲號曰枚迴洲枚迴洲在江陵縣西南六十里寰宇記引荆州圖曰百里洲其上寛廣土沃人豐洲首派別南為外江北為內江江水自此兩分而為南北江也北江有故鄉洲元興之末桓元西奔毛祐之與參軍費恬射元於此洲元子昇年六嵗輙拔去之王昭之云元之初奔也經日不得食左右進麄粥咽不下昇抱元胸撫之元悲不自勝至此益州都䕶馮遷斬元於此洲斬昇於江陵矣宋書武帝紀桓元西走征虜將軍益州刺史毛璩遣從孫祐之與參軍費恬送弟喪璩弟子修之時為元屯騎校尉誘元入蜀至枚囘洲恬與祐之迎射之益州都䕶馮遷斬元首𫝊京師又斬元子昇於江陵市下有龍洲洲東有寵洲二洲之間世擅多魚矣漁者投罟歴宋本作揮網往往繼絶宋本作維絶有潛客泳而視之見水下有兩石牛嘗為罾害矣故漁者莫不擊浪浮舟鼓柂而去矣其下謂之邴里洲洲有髙沙湖湖東北有小水通江名曰曽口
42 	江水又東逕燕尾洲
43 	此合靈溪水水無泉源上承散水合成大溪南流注江江水之㑹有靈溪戍背阿面江西帶靈溪故戍得其名矣
44 	江水東得馬牧口
45 	江水斷洲通㑹
46 	江水又東逕江陵縣故城南江陵故城即今荆府治江水自牧迴洲分流至此復合𫝑益大
47 	禹貢荊及衡陽惟荆州蓋即荊山之稱而制州名矣故楚也子革曰我先君僻處荊山以供王事遂遷紀郢今城楚船官地也春秋之渚宮矣秦昭襄王二十九年使白起拔鄢郢以漢南地而置南郡焉周書曰南國名也南氏有二臣力鈞勢敵競進争權君弗能制南氏用分為二南國也朱云出周書史記解按韓嬰敘詩云其地在南郡南陽之間呂氏春秋所謂禹自塗山南省南土者也是郡取名焉景帝以為臨江王榮國王坐侵廟垣地為宮被徵升車出北門而軸折父老竊流涕曰吾王不還矣自後北門不開蓋由榮非理終也漢景帝二年改為江陵縣王莽更名南順縣曰江陵按漢志莽改郡曰南順縣曰江陸今更下漏郡字陸譌作陵舊城闗羽所築羽北圍曹仁呂蒙襲而據之羽曰此城吾所築不可攻也乃引而退杜元凱之攻江陵也城上人以瓠繋狗頸示之元凱病癭故也及城陷殺城中老小血流沾足論者以此薄之江陵城地東南傾故緣以金隄自靈溪始桓温令陳遵造遵善於防攻朱云防攻當作方功謂以方土計功也使人打鼓逺聴之知地勢髙下依傍創築畧無差矣城西有栖霞樓俯臨通隍吐納江流城南有馬牧城西側馬徑此洲始自枚囘下迄於此長七十餘里洲上有奉城故江津長所治舊主度州郡貢於洛陽因謂之奉城亦謂之江津戍也戍南對馬頭岸昔陸抗屯此與羊祐相對大𢎞信義談者以為華元子反復見於今矣北對大岸謂之江津口故洲亦取名焉江大自此始也家語曰江水至江津非方舟避風不可涉也故郭景純云濟江津以起漲言其深廣也江水又東逕郢城南郢漢志曰楚別邑今為鄖陽府鄖西縣故城在今江陵縣東北三里子囊遺言所築城也地理志曰楚別邑故郢矣王莽以為郢亭城中有趙臺卿冢岐平生自所營也冢圖賔主之容用存情好敘其宿尚矣
48 	江水又東得豫章口
49 	夏水所通也西北有豫章岡蓋因岡而得名矣或言因楚王豫章臺名所未詳也
50 	水經注集釋訂訛卷三十四
38.卷三十五
1 	欽定四庫全書
2 	水經注集釋訂訛卷三十五歸安沈炳巽撰
3 	江水三
4 	又東至華容縣西漢之華容今之荊州府監利縣其故城在縣界今之岳州府華容縣本孫呉孱陵縣不可因其名同而遂混為一也夏水出焉漢志南郡華容縣夏水首江東入沔行五百里江水左迤為中夏水右則中郎浦出焉江浦右迤南派曲上下疑有譌字脫文而極水曲之地勢世謂之江曲者也又東南當華容縣南涌疑同下作涌水出焉
5 	江水又東涌水注之今在監利縣南
6 	水自夏水南通於江謂之涌口春秋所謂閻敖游涌而逸於二水之間者也
7 	江水又逕南平郡孱陵縣漢縣同上俱為荊州公安縣之樂鄉城北城在松滋縣東
8 	呉陸抗所築後王濬攻之獲呉水軍督陸景於此渚也
9 	又東南油水從東南來注之又東右合油水又東逕公安縣北今公安東北五十五里有公安故城本孱陵地漢末劉備為左公居此號公安今屬荆州府
10 	劉備之奔江陵使築而鎮之曹公聞孫權以荊州借備臨書落筆杜預尅定江南罷華容置之謂之江安縣南郡治矣以華容之南鄉為南郡晉太康元年改曰南平也縣有油水水東有景口口即武陵郡界景口東有淪口淪水南與景水合又南通澧水及諸陂湖北疑作也是淵也疑作北相接悉是南蠻府屯也故側江有大城相承云倉諸城即邸閣也
11 	江水左㑹髙口
12 	江浦也對黃州
13 	江水又東得故市口
14 	水與髙水通也
15 	江水又右逕楊歧北山胡氏作山北山抗宋本作枕大江山東有城故華容縣尉舊治也大江又東左合子夏口
16 	江水左迤北出通於夏水故曰子夏也當作子夏口大江又東左得侯臺水口
17 	江浦也
18 	大江右得龍穴水口
19 	江浦右迤也北對虎洲又洲北有龍巢地名也昔禹南濟江黃龍夾舟舟人五色無主禹笑曰吾受命於天竭力養民生死命也何憂龍哉於是二龍弭鱗掉尾而去焉故水地取名矣
20 	江水自龍巢而東俞口
21 	夏水泛盛則有冬無之江水北岸上有小城故監縣尉治也
22 	又東得清揚土塢二口
23 	江浦也
24 	大江右逕石首山北又東逕赭要石首山在今石首縣西北赭要洲名在大江中次北湖洲下
25 	江水左得飯筐上口
26 	秋夏水通下口間相距三十餘里赭要下即楊子洲在大江中二洲之間常苦蛟害者宋本作昔荊佽飛濟此遇兩蛟斬之自後罕有所患矣呂氏春秋云荆有次飛者懐寳劍涉江至於中流有兩蛟夾繞其船次飛攘臂拔劍赴江刺蛟殺之而復上船舟中之人皆得活荆王聞之仕之執珪江之右岸則溝宋本作清水口口上即錢官也水自牛皮山東北通江北對清水洲洲下接生江洲南即生江口水南通澧浦江水右㑹飯筐上口江浦所入也江水又右得上檀浦
27 	江溠也
28 	江水又東逕竹畦南宋本作竹町江中有觀詳溠疑有譌脫溠東有大洲洲東分為爵洲洲南對湘江口也
29 	又東至長沙下雋縣北今武昌府通城崇陽二縣地澧水沅水資水合東流注之
30 	凢此諸水皆注於洞庭之陂是乃湘水非江川也下雋故城在今武昌府通城縣西巴陵亦下雋也洞庭湖在其西南湘水篇云湘水東北流逕長沙下雋縣西㑹資沅微澧四水同注洞庭而北㑹大江名之五渚巴邱山在湘水右岸有巴陵故城西對長洲南□湘浦北對大江三水所㑹謂之三江口也
31 	湘水從南來注之按北夢瑣言湘江北流至岳陽連蜀江夏潦後蜀江漲遏住湘浦溢為洞庭湖凡數百里而君山宛在水中秋水過此山復居於陸唯一條湘川而已
32 	江水右㑹湘水所謂江水㑹者也禹貢錐指云以今輿地言之江水自宜都縣北合夷水又東逕枝江縣北枝江在荊州府西一百七十里百里洲在縣東北六十里嘉靖初為江水衝斷今為上百里洲下百里洲又東逕松滋縣北松滋在府西南一百二十里本漢髙縣地又東逕江陵縣南江陵荆州府治隄防考云大江流入郡境自西而北而東而南勢多紆折南北兩岸俱平衍下隰水易漫流故有決溢之害濵江諸縣皆築隄以為岸衛自松滋至巴陵之城陵磯長亙六百餘里北岸有陽州茅埠堤長亘七百餘里咫尺不堅千里為壑又東逕公安縣北公安在府東南一百二十里本漢孱陵縣有涔陽鎮在公安故城東南又東逕石首縣北石首在府東南一百八十里本漢華陽縣地又東逕監利縣西華容縣北監利在府東南二百里本楚容邑漢置華容縣三國呉析置監利縣其故城在今縣東北章華臺在縣西北六十里夏水篇云夏水東經華容縣南又東逕監利縣南韋昭曰雲夢在華容縣郛景純言東南巴丘湖是也今岳州府亦有華容縣在府西少北一百五十五里本漢孱陵縣地晉分置南安縣隋更名華容非古華容也又東至巴陵縣西北㑹洞庭之水巴陵岳州府治本漢下雋縣地荊江口在縣西北洞庭水入江處亦名西江口又名三江口元和志巴陵城對三江口岷江為西江澧江為中江湘江為南江按三江口北岸有楊林浦一名楊葉洲蓋即水經注所謂巴陵故城西對長洲者此後世大江之經流酈道元所稱北江者也禹之所導則異於是袁中道澧遊記曰酈道元注水經於江陵枚迴洲下有南北江之名南江即江水由澧入洞庭道也陵谷變遷今之大江始獨專其澎湃而南江之跡稍稍湮滅僅為衣帶細流然江水㑹澧故道猶可考云今按小脩此義最為精覈
33 	江水又東左得二夏浦
34 	夏浦俗謂之西江口又東逕忌置山南山東即隱口浦矣江之右岸有城陵山今巴陵縣北有忌置洲宋書檀道濟等討謝晦至忌置洲列船過江即此其東有城陵磯東北接臨湘縣界磯下為三湘浦元和志云在巴陵縣東北十二里黃潤玉云今江水衝城陵磯而臨江驛至岳陽湖口六十里皆淤沙漲起南環湖北沿江塞隘九江之口其章華臺之水亦淤窄矣山有故城東接㣲落山亦曰暉落ctext:2180江之南畔名黃金瀨瀨東有黃金浦良父口夏浦也又東逕彭城口
35 	水東有彭城ctext:2180故水受其名即玉潤宋本作澗水出巴邱縣東玉山玉溪北流注於江
36 	江水自彭城ctext:2180東逕如山北北對隱ctext:2180二ctext:2180之間大江之中有獨石孤立大江中山東江浦世謂之白馬口彭城ctext:2180在臨湘縣西江中元和志云在巴陵縣東北九十四里即今臨湘縣也縣東北十里有白馬磯山又有隱磯
37 	江水又左逕白螺山南
38 	右歴鴨蘭ctext:2180北江中也東得鴨蘭治浦二口夏浦也江水左逕止疑作上烏林南
39 	村居地名也又東逕烏黎口江浦也即中烏林矣又東逕烏林南呉黃蓋敗魏武於烏林即是處也江水又東左得子練口
40 	北通練浦又東合練口江浦也南直練洲練名所以生也江之右岸得蒲ctext:2180口即陸口也水出下雋縣西三山溪其水東逕陸城北又東逕下雋縣南故長沙舊縣王莽之閏雋也宋元嘉十六年割隷巴陵郡陸水又屈而西北流又逕其縣北北對金城呉將陸渙所屯也陸水又入蒲圻縣北逕呂䝉城西在今嘉魚縣石頭口昔孫權征長沙零陵所鎮也陸水又逕蒲ctext:2180山北入大江謂之刀環口蒲磯山在今蒲圻縣南五十里圻與磯通元和志云赤壁山在蒲圻縣西一百二十里北臨大江蓋其時未有嘉魚也今蒲圻臨江之地盡入嘉魚而蒲圻無江水又東逕蒲ctext:2180山北對蒲圻洲亦曰擎洲又曰南洲洲頭即蒲圻縣治也晉太康元年置洲上有白面洲洲南又有澋口水出豫章又縣又縣當作艾縣屬豫章郡今為南昌府寧縣東入蒲圻縣至沙陽西北魚嶽山入江山在大江中楊子洲南孤峙中洲疑有譌字或作孤峙江中
41 	江水左得中陽水口又東得白沙口一名沙屯即麻屯口也本名蔑黙口江浦矣南直蒲圻洲水北八百餘里吳所屯也又逕魚嶽山北下得金梁洲洲東北對淵淵宋本作洲一名淵歩洲江濆從洲頭以上悉壁立無岸歴專政疑有譌字政宋本作岐至白沙方有浦上甚難江中有沙陽洲晉置今為武昌府嘉魚縣沙陽縣治也縣本江夏之沙羡矣晉太康中改曰沙陽縣宋元嘉十六年割𨽻巴陵郡江之右岸有雍口亦謂之流疑譌口東北流之疑譌長洋港東北流逕石子岡岡上有故城即州陵縣之故城也莊辛所言左州侯國矣又東逕州陵新治南王莽之江夏也港水東南流注於江謂之洋口南對龍穴洲沙陽洲之下尾也洲裏有駕部口宋景平二年迎文帝於江陵法駕頓此因以為名文帝車駕發江陵至此黒龍躍出負帝所乗舟左右失色上謂長史王曇首曰乃夏禹所以受天命矣我何徳以堪之故有龍穴之名焉
42 	江水東右得聶口
43 	江浦也左對聶州
44 	江水左逕百人山南百人山在漢陽縣西南八十里右逕赤壁山北昔周瑜與黃蓋詐魏武大軍所起也呉志周瑜傳曹公軍次江北瑜等在南岸瑜部將黃蓋曰今冦衆我寡難以持乆然觀操軍方連船艦首尾相接可燒而走也乃取䝉衝鬬艦數十艘寔以薪草膏油灌其中裹以帷幕上建牙旗先書報曹公欺以欲降又豫備走舸各繋大船後因引次俱前曹公軍吏士皆延頸觀望指言蓋降蓋放諸船同時發火時風盛猛悉沿燒岸山營落頃之煙炎漲天人馬燒溺死者甚衆軍遂敗還保南郡 江表傳曰至戰日蓋先取輕利艦十舫載燥荻枯柴積其中灌以魚膏赤幔覆之建旌旗龍幡於艦上時東南風急因以十艦最著前中江舉舧去北軍二里餘同時發火火烈風猛燒盡北船延及岸邊營柴北軍大壊曹公退走江水東逕大軍山南大軍山在漢陽縣西南六十里
45 	山東有山屯夏浦江水左迤也江中有石浮出謂之節度石石則疑作側塗水注之出江州武昌郡武昌縣泰山西北流逕汝南僑郡故城南咸和中㓂難南逼戸口南渡因置斯郡治於塗口塗水歴縣西又西北流注於江
46 	江水又東逕小軍山南小軍山在漢陽縣西南五十里臨側江津東有小軍浦
47 	江水又東逕雞翅山北
48 	山東即土城浦也
49 	又東北至江夏沙羡縣西北江夏本漢沙羡縣地今為武昌府治沔水從北來注之
50 	沌水上承陽縣之白湖東南流為沌水逕陽縣南注於江謂之沌口有陽都尉治晉永嘉六年王敦以陶侃為荊州鎮此晉書陶侃傳周顗為荆州刺史方入境為賊所破王敦表侃為使持節寜逺將軍南蠻校尉荊州刺史鎮於沌口明年徙林鄣
51 	江水又東逕歎父山南對歎洲亦曰炭步矣江之右岸當鸚鵡洲南有江水右迤謂之驛渚三月以末水下通樊口水
52 	江水又東逕魯山南魯山即大别在漢陽府城東北半里右疑作古翼際山也地說曰漢與江合於衡北翼際山傍者也山上有呉江夏太守陸渙所治城蓋取二水之名地理志曰夏水過郡入江夏也舊治安陸漢髙帝六年置呉乃徙此城中有晉征南將軍荊州刺史胡奮碑又有平南將軍王世將刻石記征杜曽事有劉琦墓及廟也山左即沔水口矣沔左有却月城然亦曰偃月壘戴監軍築故曲陵縣也後乃沙羡縣治也昔魏將黃祖所守遣董襲陸統攻而禽之禰衡亦遇害於此衡恃才倜儻肆狂狷於無妄之世保身不足遇非其死可謂咎悔之深矣江之右岸有船官浦歴黃鵠ctext:2180西而南矣直鸚鵡洲之下尾江水溠曰疑有譌字項云當作回狀浦是曰黃軍浦昔呉將黃蓋軍師所屯故浦得其名亦商舟之所㑹矣船官浦東即黃鵠山黃鵠山在漢陽府城內西隅聳峙江口與大別對林間甚美譙郡戴仲若野服居之山下謂之黃鵠岸岸下有灣目之為鵠灣鵠山東北對夏口城魏黃初二年孫權所築也夏口故城在今江夏縣西南依山傍江開勢明逺憑墉藉阻髙觀枕流上則遊因一作目流川下則激浪﨑嶇實舟人之所艱也對岸則入沔津故城以夏口為名亦沙羡縣治矣江水左得湖口水通大湖又東合灄口水此下皆疑屬注或疑自上水通大湖一句起上承沔水於安陸縣今為湖廣漢陽府而東逕灄陽縣北今為漢陽縣東南注於江江水又東湖水自北南注謂之嘉呉江右岸頻得二夏浦北對東城洲西浦側有雍伏戍江之左岸東㑹龍驤水口出北山蠻中江之有宋本作右武口水上通安陸之延頭
53 	宋元嘉二年衛將軍荊州刺史謝晦阻兵上流為征北檀道濟所敗走奔於此為戌主光順之所執處也宋書謝晦𫝊初晦與徐羡之傅亮謀為自全之計晦鎮荊州而檀道濟鎮廣陵各有強兵以制持朝廷羡之與亮于中秉權可得持久及羡之等既誅太祖詔道濟西討晦聞羡之等死謂道濟必不獨全及聞率衆來上惶懼無計道濟既至與到彥之軍合西人離阻無復鬥心臺軍至忌置洲尾削艦過江晦大軍一時潰散晦夜乗小艇還江陵衆散畧盡乃攜其弟遯兄子世基等七騎北走至安陸延頭為戍主光順之所執南至武城俱入大江南直武洲洲南對楊桂水口江水南出也通金女大文桃班三治呉舊地宋本作屯所在荊州界盡此
54 	江水東逕若城南
55 	庾仲雍江下當有水字記曰若城至武城口三十里者也南對郭口夏浦而不常泛矣東得苦菜夏浦浦東有苦菜夏江逕其北故浦有苦菜之名焉山上有菜苦可食江水左得廣武口江浦也江之右岸有李姥浦浦中偏無蚊蚋之患矣北對崢嶸洲冠軍將軍劉毅破桓元於此洲元乃挾天子西走江陵矣晉書劉毅𫝊桓𤣥既西走劉裕以毅為冠軍將軍青州刺史與何無忌劉道規躡𤣥𤣥逼帝及瑯琊王西上毅等追及戰於崢嶸洲乗風縱火盡銳争先𤣥衆大潰燒輜重夜走
56 	又東過邾縣南今為湖廣黃州府江水東逕白虎ctext:2180北山臨側江濆又東㑹赤溪夏浦二口江水右迤也又東逕具一作貝ctext:2180北庾仲雍謂之沛岸矣江右岸有秋口江浦也又東得烏石水出烏石山南流注於江
57 	江水右得黎ctext:2180
58 	亦曰黎岸也山東有夏浦又東逕上磧北山名也仲雍謂之大小竹磧也北岸峰火洲即舉洲也北對舉口仲雍作莒字得其音而忘其事非也舉水出龜頭山西北流逕龍戍南梁定州治蠻田超秀為刺史舉水又西流左合垂山之水水北出垂山之陽與戈陽戈疑作弋漢志汝南有弋陽縣渒水同發一山故是水合之水之東有南口戍又南逕方山戍西西流注於舉水又西南逕梁司豫二州東蠻曰疑作田魯生為刺史治湖陂城亦謂之水城也舉水又西南逕顔城南又西南逕齊安郡今黃州府西倒水注之出黃武山南流逕白沙戍西又東南逕梁達城戍西東南合舉水舉水又南東歴赤亭下又謂之赤亭水又分為二水南流注於江謂之舉洲胡氏作口南對舉洲春秋左傳定公四年呉楚陣于伯舉京相璠曰漢東地矣夏有洰水或作舉疑即此也左水東南流入於江滸曰文方口江之右岸有鳯鳴口江浦也浦側有鳯鳴戍
59 	江水又東逕邾縣故城南在今黃州府城西北一百二十里 漢邾縣今為黃岡黃陂縣地
60 	楚宣王滅邾徙居於此故曰邾也漢髙帝三年項羽封呉苪為衡山王都此按史記項羽分封是漢元年今云三年誤晉咸和中庾翼為西陽太守分江夏立四年豫州刺史毛寳西陽太守樊俊共鎮之為石虎將張格度所陷自爾丘墟焉城南對蘆洲在今武昌縣西二十里一名伍洲舊呉時客舍於洲上方便謂所止焉上下疑有譌脫亦謂羅州矣
61 	鄂縣北鄂縣上當有江水又東逕字江水二字疑衍右得樊口鄂縣即今武昌縣樊口在縣西北五里樊山在縣西一里
62 	庾仲雍江水記云谷里袁口江津南入歴樊山上下三百里通新興馬頭二治樊口之北有灣昔孫權裝大船名之曰長安亦曰大舶載坐直之士三千人與羣臣泛舟江津屬值風起權欲西取蘆州谷不從利乃拔刀急上令取樊口薄舶船至岸而敗按江表𫝊曰權於武昌新裝大船名為長安試泛之釣臺泝時風大盛谷利令拖工取樊口權曰當張頭取羅州利拔刀向拖工曰不取樊口者斬工即轉拖入樊口風遂猛不可行乃還據此蘆當是羅谷不從利當是谷利不從急上當是急止故名其處為敗舶灣因鑿樊山為路以上人即名其處為呉造峴在樊口上一里今厥處尚存江水又左逕赤鼻山南在黃州府城西北漢川門外
63 	山臨側江川
64 	又東逕西陽郡南郡治即西陽縣也晉書地道記以為弦子國也
65 	江之右岸有鄂縣故城
66 	舊樊楚也世本稱熊渠封其中子之名某者為鄂王史記楚史家熊渠立其長子康為句亶王中子紅為鄂王少子勢疵為越章王晉太康地記以為東鄂矣九州記曰鄂今武昌也孫權以魏黃初元年中自公安徙此改曰武昌縣鄂縣徙治於袁山東又以其年立為江夏郡分建業之民千家以益之至黃龍元年權遷都建業以陸遜輔太子鎮武昌孫皓亦都之皓還東令滕牧守之晉惠帝永平中始置江州傅綜為刺史治此城後太尉庾亮之所鎮也今武昌郡治城南有袁山即樊山也武昌記曰樊口南有大姥廟孫權常獵於山下依希見一姥問權獵何所得曰正得一豹母曰何不豎豹尾忽然不見太平廣記引武昌記曰孫權獵於武昌樊山下見一老母問權何獲曰只得一豹母曰何不竪其尾忽然不見權稱尊號立廟於山下應劭漢官序曰豹尾過後執金吾罷屯解圍天子鹵簿中後屬車施豹尾於道路豹尾之內為省中後漢書輿服志乗輿大駕寢後一車懸豹尾豹尾以前比省中注引漢官儀曰豹尾過後罷去解圍胡廣曰施於道路豹尾之內為省中故須過後屯圍乃得解皆所以戒不虞也蓋權事應在此故為立廟也又孫皓亦嘗登之使將害常侍王蕃而其首虎上下疑有譌字以争之案江表𫝊云孫皓於殿上斬王蕃出登萊山使親近將蕃首作虎跳狼争咋齧之北背大江江上有釣臺權帝極飲其上曰墮臺醉乃已張昭盡言處呉志孫權於武昌臨釣臺飲酒大醉使人以水洒羣臣曰今日酣飲惟醉墮臺中乃止耳張昭正色不言出外車中坐權呼還問何為怒對曰昔紂為糟邱池長夜之飲當時亦不以為惡也權黙然慙遂以罷酒城西有郊壇權告天即位於此顧謂公卿曰魯子敬嘗言此可謂明於事勢矣城東故城言漢將灌嬰所築也江中有節度石三段廣百步髙五六丈是西陽武昌界分江於斯石也又得東五丈上下疑有譌脫又得次浦江浦也東逕五ctext:2180北有五山沿次江陰故得是名矣仲雍謂之五圻江水左則巴水注之
67 	水出雩婁縣之下靈山即大別也雩婁漢屬廬江郡與決水同出一山故世謂之分水山亦或曰巴山南歴蠻中呉時舊立屯於水側引巴水以溉野又南逕巴水戍南流注於江謂之巴口
68 	又東逕較當作］下同漢置屬江夏郡今在九江黃州之間胡云即今黃州府蘄水縣也縣故城南
69 	故弦國也春秋僖公五年秋楚滅弦弦子奔黃者也杜預注曰弦國在弋陽］縣東南漢惠帝元年封長沙相利倉為侯國按漢表作］侯黎朱蒼城在山之陽南對五洲也江中有五洲相接故以五洲為名宋孝武帝舉兵江州達牙洲上有紫雲蔭之即是洲也
70 	東㑹希水口希水在今蘄水縣南出灊縣今江南安慶府潛山縣霍山西麓山北有灊縣故城
71 	地理志曰縣南有天柱山即霍山也有祠南嶽廟音潛二字當注在灊字下恐非正文齊立霍州治此西南流分為二水枝津出焉希水又南積而為湖謂之希湖湖水又南流逕］縣東而南流注於江是曰希水口者也然水流急濬霖雨暴疾漂濫無常行者難之
72 	大江右岸有厭里口安樂浦
73 	從此至武昌尚方作部諸屯相接枕帶長江又東得桑步歩下有章浦本南陽郡治今悉荒蕪
74 	江水左得赤水浦
75 	夏浦也
76 	江水又東逕南陽山南
77 	又曰苟宋本作芍ctext:2180亦曰南陽ctext:2180仲雍謂之南陽圻一名洛至圻一名石姥水勢迅急
78 	江水又東逕西陵縣故城南今黃州府治故城在蘄州西史記秦昭王遣白起伐楚取西陵者也漢章帝建初二年封陰堂按後漢書當作陰棠為侯國
79 	江水東歴孟家㳾一作溠江之右岸有黃石山水逕其北即黃石ctext:2180也一名石茨圻有疑作在西陵縣也北縣疑作縣北則三洲也山連逕江側東山偏髙謂之西塞東對黃公九ctext:2180所謂九圻者也黃石ctext:2180在武昌府大冶縣東北三十里西塞在縣東九十里元和志云在武昌縣東八十五里蓋與大冶分山也於行小難上下疑有譌字兩山之間為闕塞也從此濟於土復土復者北岸地名也
80 	又東過蘄春縣南蘄水從北東疑作來注之今黄州府蘄水縣江水右得常宋本作韋口江浦也浦東有葦山江水東逕山北北崖有東湖口江波左迤流結成湖故謂之湖口矣江水又東得空石口江浦在右臨江有空石山南對石穴洲洲上有蘄陽縣治也又東蘄水注之江水又東逕蘄春縣故城南世祖建武三十年封陳俊子浮為侯國也江水又東得銅零口江浦也大江右逕蝦䗫山北而東㑹海口水南通大湖北達於江水左右翼山江水逕其北東合臧口江浦矣江水又左逕長風山南得長風口江浦也江水又東逕積布山南俗謂之積布ctext:2180又曰積布圻庾仲雍所謂髙山也此即西陽一作南陽尋陽二郡界也蘄春縣即今蘄州水出江夏蘄春縣北山南過其縣西又南至蘄口南入於江右岸有土復口江浦也夾浦有江山山東口有護上下疑有錯文江浦也庾仲雍謂之朝二浦也何氏云疑有誤
81 	又東過下雉縣北今武昌府興國州東有下雉故城刋水從東陵西南注之
82 	江水東逕琵琶山南山下有琵琶灣也又東逕望夫山南又東得苦菜水口夏浦也江之右岸富水注之水出陽新縣之青湓山西北流逕陽縣故豫章之屬矣地多女鳥元中記曰新陽男子於水次得之遂與共居生二女悉衣羽而去豫章問養兒不露其衣言是鳥落塵於兒衣中則令兒病故亦謂之飛夜遊女矣搜神記豫章新喻縣男子見田中有六七女皆衣毛衣往得一女所解之衣藏之此女不得去男子取以為婦生三女後於積稻下得其毛衣遂飛去本草引𤣥中記云姑獲鳥衣毛為飛鳥脫毛為女又云是産婦死後化作一名隱飛一名夜行遊女鬼神類也又西北逕下雉縣王莽更名之潤兇按漢志當作光矣後併新陽水之左右公私裂溉咸成沃壤舊呉屯所在也江水口疑譌右東得蘭溪水口並江浦也
83 	又東左得青林口
84 	即水出廬江郡之東陵鄉江夏有西陵縣故是言東矣尚書云江水過九江至於東陵者也西南流水積為湖湖西有青林山宋太始元年明帝遣沈攸之西伐子勣當作勛宋書晉安王子勛謀反伐栅青山覩一童子甚麗問伐者曰取此何為答欲討賊童子曰下旬當平何勞伐此在衆人之中忽不復見故謂之青林湖湖有鯽魚食之肥美辟寒暑湖水西流謂之青林水又西南歴尋陽分為二水一水東流通大雷一水西南流注於江經所為刋水也右對馬頭岸自富口迄此五十餘里岸阻江山
85 	行水金鑑云水經注江水自下巂以東所紀山水地名或瑣細難考沔水自石城以東尤多舛錯道元亦自謂未必一得其實今據府州縣志以為之綱而掇取水經注及羣書要語附載於其下江水自巴陵縣西北㑹洞庭湖又東逕其縣北又東逕臨湘縣北臨湘在湖廣岳州府東北七十五里晉以後為巴陵縣宋析置臨湘縣又東逕嘉魚縣西北與沔陽州分水嘉魚在武昌府西南二百五十里漢沙羡縣地隋為蒲圻縣地南唐分置嘉魚縣沔陽在安陸府南少東三百三十里本漢州陵縣又東北逕江夏縣西漢陽縣東又北漢水自北來注之江夏為湖廣武昌府治本漢沙羡縣地漢陽為漢陽府治本春秋之夏汭亦漢沙羡縣地也又北折而東逕武昌縣北其對岸則黃陂縣黃岡縣武昌在武昌府東北一百八十里本漢鄂縣黃陂在黃州府西二百四十里本漢邾縣地黄岡為府治本漢西陽邾西陵三縣今縣西北有邾縣故城又東逕大冶縣北蘄水縣南大冶在興國州西北一百五十里本漢鄂下雉二縣地蘄水在黄州府東少南一百十里本漢］縣又東逕興國縣北蘄州南興國在武昌府東南三百六十里本漢下雉縣兼鄂縣地蘄州在黄州府東少南一百八十里本漢蘄春縣又東逕瑞昌縣北廣濟縣南瑞昌在江西九江府西九十里本漢柴桑縣地廣濟在湖廣蘄州東七十里本漢蘄春尋陽二縣地大江去縣七十里又東逕徳化縣北黃梅縣南徳化九江府治晉永興初於此置尋陽郡隋因改柴桑曰尋陽而江北之名遂移於江南黃梅在蘄州東一百六十里本漢尋陽縣其故城在今縣東北元和志大江在黃梅縣南一百里彭蠡澤在徳化縣東南九十里其水北注於江此導江東迤北㑹於滙之所經也今洞庭遇江漲其水亦為江波所遏而經獨於彭蠡言滙澤者蓋禹時巴陵未有洲渚九江即是江身與彭蠡異故不言滙澤也
86 	呉幼清移前東滙澤為彭蠡六字於此東迆北㑹於滙之上其說曰鄂北對漢陽軍大別山漢水自北來入江江水與之㑹合流曰滙故曰東迆北㑹于滙不言㑹于漢者以漢有漾沔滄浪之異名不可指定一名而言故但曰㑹于滙也金吉甫則直以滙為誤字其說曰當作㑹于漢蓋江勢迆北處正受漢口若至彭蠡則東流乆矣滙字必因上文而誤也今按江漢合流入揚州之域㑹彭蠡水始有三江之目若以滙指漢水則北江中江不待過彭蠡而始有其名矣禹貢于荊州言江漢無中江北江之名于揚州始言三江蓋必㑹南江而後可命之曰北曰中也周禮荊州曰其川江漢揚州曰其川三江與禹貢若合符節滙非漢口明矣自宋以來說此經者遇難解處不以為衍文則以為錯簡不以為錯簡則以為誤字真禹貢之一厄也
87 	水經注集釋訂訛卷三十五
URN: ctp:ws377774

39.卷三十六
1 	欽定四庫全書
2 	水經注集釋訂訛卷三十六歸安沈炳巽撰
3 	青衣水　　桓水　　若水　　沫水延江水　　沅酉水　存水　　溫水青衣水出青衣縣西䝉山東與沫水合也縣故有青衣羌國也竹書紀年梁惠成王十年瑕陽人自秦道㟭山青衣水來歸漢武帝天漢四年分沈黎郡西部都尉華陽國志作罷沈黎置兩郡都尉一治旄牛主外羌一治青衣主漢民公孫述之有蜀也青衣不服世祖嘉之建武十九年以為郡安帝延光二年置蜀郡屬國都尉青衣王子心慕漢制上求內附順帝陽嘉二年改曰漢嘉一云當有兩嘉字得此良臣也縣有䝉山青衣疑脫水字所發東逕其縣與沫水㑹於越嶲郡之靈闗道青衣水又東邛水注之水出漢嘉嚴道邛來山東至蜀郡臨邛縣東入青衣水
4 	至犍為南安縣入於江南安今為嘉定州及眉州丹稜縣地故南安治在今夾江縣西縣東南去州八十里
5 	青衣水逕平鄉謂之平鄉江益州記曰平鄉江東逕峨眉山在南安縣界去成都南千里然秋日清澄望見兩山相守如峨眉焉青衣水又東流注於大江禹貢錐指云青衣水自蘆山縣北東流入雅州與沫水合沫水自威州徼外東南流逕天全六蕃招討司西北又東南逕蘆山至雅州東青衣水注之又東洪雅夾江峨眉至嘉定州㑹涐水入大江二水本異源酈注云蒙水即大渡水據下流合處言之耳
6 	桓水出蜀郡岷山西南行羌中入於南海尚書禹貢岷嶓既藝沱潛既道蔡蒙旅平和夷底績鄭元曰和上夷所居之地也和讀曰桓地志曰桓水出蜀郡蜀山西南行羌中者也尚書又曰西傾因桓是來馬融王肅云西治傾山唯因桓水是來言無他道也余按經據書岷山西傾俱有桓水桓水出西傾山更無別流所𨗳者唯斯原本譌自水耳浮於潛漢而達江沔故晉地道記曰梁州南至桓水西底黒水東限扞闕今漢中巴郡汶山蜀郡漢嘉江陽朱提涪陵隂平廣漢新都梓橦犍為武郡上庸魏興新城皆古梁州之地自桓水以南為夷書所謂和夷底績也然所可當者唯斯水與江耳桓水蓋二水之別名為兩江之通稱矣鄭元注尚書言織皮謂西戎之國也西傾雍州之山也雍戎二野之間人有事於京師者道當由此州而來桓是隴坂名其道盤桓旋曲而上故名曰桓是今其下民謂是坂曲為盤也斯乃元之別致恐乖尚書因桓之義非浮潛入渭之文余考校諸書以具見聞今畧緝綜川流注㳂之緒雖今古異容本其流俗粗陳所由然自西傾至葭萌入於西漢即鄭元之所謂潛水者也自西漢遡流而届於晉夀界阻漾枝津南歴罡穴迤邐而接漢㳂此入漾書所謂浮潛而逾沔矣歴漢川至南鄭縣屬於裒水遡裒暨於衙嶺之南溪川皮胡云川皮當作水支字之譌也灌於斜川届於武功而北達於渭水此乃水陸之相闗川流之所經復不乖禹貢入渭之宗實符尚書亂河之義也
7 	禹貢錐指云漢志蜀郡下云禹貢桓水出蜀山元和志茂州通化縣本漢廣柔縣地蜀山在縣東北六里西南行羌中入南海水經同今按此別是一水行羌中入南海不復經中國指為禹貢之桓水何其謬也孔傳曰西傾山名桓水自西傾山南行因桓水是來浮於潛酈道元云岷山西傾俱有桓水此亦為班孔作調人耳桓字古有和音鄭康成讀和夷之和曰桓謂水上即夷所居晉地道記云梁州之地自桓水以南為夷書所謂和夷底績也依鄭說其所指者當為漢之涐水唐之大渡河而謂此水即西傾所因之桓大非鄭既破和為桓其於因桓是來則又云桓是隴坂其道盤桓旋曲而上故名曰桓支離舛錯殊不可通
8 	若水出蜀郡旄牛徼外東南至故闗為若水也司馬相如傳曰畧定西南夷邊闗益斥西至沫若水又曰闗沬若是若水故有闗也
9 	山海經曰南海之內黑水之間有木名曰若木若水出焉又云灰野之山有樹焉青葉赤華厥名若木生崑崙山西附西極也淮南子曰若木在建木西木有十華淮南子作末注曰末端也華光也言木末有光如華也其光照下地故屈原離騷天問曰羲和未陽若華何光是也然若木之生非一所也黑水之間厥木所植水出其下故水受其稱焉若水㳂流間闗蜀土黄帝長子昌意徳劣不足紹承大位降居斯水為諸侯焉娶蜀山氏女生顓頊於若水之野有聖徳二十登帝位承少皥金官之政以水徳寳歴矣若水東南流鮮水注之漢志鮮水出旄牛徼外南入若水一名州江大度水出徼外至旄牛道南流入於若水又逕越嶲大莋縣入繩繩水出徼外山海經曰巴遂之山繩水出焉東南流分為二水其一水枝流東出逕廣柔縣今為石泉縣東流注於江其一水南逕旄牛道至大莋與若水合自下亦通謂之為繩水矣莋夷也汶山曰莋南中曰昆彌蜀曰卭漢嘉越雋曰莋皆夷種也
10 	南過越嶲邛都縣西直南至㑹無縣今為㑹川營地淹水東南流注之
11 	邛都縣漢武帝開邛莋置之縣陷為池今因名為邛池南人謂之河河中有蛙字疑譌嶲山有嶲水言越此水以章休盛也後復反叛元鼎六年漢兵自越嶲水伐之以為越嶲郡治邛都縣王莽遣任貴為領戎大尹守之更名為集嶲也縣故邛都國也越嶲水即繩若矣似隨水地而更名矣又有溫水冬夏常熱其源可燖雞豚下湯沭洗能治宿疾昔李驤敗李流於温水是也胡渭曰按此温水源流不逺非漢志牂柯郡鐔封縣下之温水東至廣欎入欎者金吉甫謂漢志以瀘為温字後省誤非也邛都唐為嶲州越嶲縣今建昌衛四川行都司治領營四㑹川鹽井冕山越嶲若水又逕㑹無縣元和志㑹川縣北至嶲州三百七十里本漢㑹無縣也今為㑹川營地縣有駿馬河水出縣東高山山　天馬徑厥跡存焉馬日行千里民家馬牧之山下或産駿駒言是天馬子河中有貝子胎銅朱云胎銅謂銅璞也今華陽國志云河中有銅鉛鉛乃胎字之誤耳以羊祠之則可取也又有孫水焉水出臺高縣即臺登縣也孫水一名白沙江南流逕卭都縣司馬相如定西夷橋孫水即是水也又南至㑹無入若水漢志臺登縣孫水南至㑹無入若行七百五十里元和志嶲州臺登縣正南微西至州一百七十里念諾水本名繩水流入瀘水在縣西北七十里自羌戎界流入長江水本名孫水出縣西北胡浪山下今冕山營東北有孫水若水又南逕雲南郡之遂乆縣蜻蛉水入焉遂乆縣本屬越嶲郡蜀漢建興三年分益州永昌置雲南郡以遂乆來屬蜻蛉水出蜻蛉縣西東逕其縣下又東注於澠水漢志蜻蛉縣禺同山有金馬碧雞水出蜻蛉縣西東逕其縣下縣以氏焉有石豬圻長谷中有石豬子母數千頭長老傳言夷昔牧此華陽國志作夷昔牧豬於此一朝化為石迄今夷人不敢徃牧貪水出焉蜻蛉水又東注於繩水繩水又逕三絳縣西又逕姑復縣北對三絳縣淹水注之按漢志臺登㑹無遂乆蜻蛉三絳姑復並屬越嶲郡三絳一曰小㑹無故經曰淹至㑹無注若水若水又與母血水合水出益州郡弄棟縣東農山母血谷北流逕三絳縣南北入繩繩水又東涂水注之水出建寧郡之牧靡縣漢志益州郡作收靡但後漢書郡國志及華陽國志酉陽雜爼俱作牧靡恐是漢志之誤南山縣山並即草以立名山在縣東北焉句山南五百里山生牧靡可以解毒百卉方盛烏多侯食烏啄口中毒必急飛徃牧靡山啄牧靡以解毒也漢志益州郡收靡南山臘涂水所出西北至越嶲入繩李竒曰靡音麻即升麻後漢書郡國志益州郡牧靡晉書地理志建寧都牧麻酉陽雜爼建寧郡牧靡縣烏句山南五百里牧靡草可以解毒百卉方盛鳥鵲誤食其啄中毒必急飛牧靡上啄牧靡以解也涂水導源臈谷西北流至越嶲入繩漢志益州郡牧靡縣南山臘涂水所出西北至越嶲入繩繩水又逕越嶲郡之馬湖縣今為四川馬湖府謂之馬湖江又左合卑水縣而東流注馬湖江也
12 	又東北至犍為朱提縣西西下疑有脫文瀘江水後漢書建武十九年武威将軍劉尚擊西南夷反者棟蠶渡瀘水入益州郡注云瀘水一名若水出旄牛徼外經朱提至僰道入江今在嶲州南
13 	朱提山名也應劭曰在縣西南縣以氏焉犍為屬國也在郡南千八百許里建安二十年立朱提郡郡治縣故城胡渭曰朱提郡尋廢諸葛亮南征復置自梁陳以來不復賓服隋開置恭州唐改為曲州元和志云曲州南北四百里東西七百里終年宻霧未嘗覩日月輝光樹木皆衣毛深厚時時多水濕晝夜沾洒上無飛鳥下絶走獸惟夏月頗有蝮蛇土人呼為漏天也郡原本譌邵西南二百里得所綰堂琅縣劉昭曰朱提縣西南有堂琅山多毒草盛夏之月飛鳥過之不能得去西北行上高山羊膓繩屈八十餘里或攀木而升或繩索相牽而上縁陟者若将階天故袁休明巴蜀志云高山嵯峨巖石磊落傾側縈迴下臨峭壑行者扳縁牽援繩索三蜀之人及南中諸郡以為至嶮有瀘津東去縣八十里水廣六七百步深十數丈多瘴氣鮮有行者晉明帝太寧二年李驤等侵越嶲攻臺登縣寧州刺史王遜遣將軍姚岳擊之戰於堂琅驤軍大敗岳追之至瀘水赴水死者千餘人遜以岳等不窮追怒甚髪上衝冠帢裂而死按永昌郡有蘭倉水出西南博南郡宋本作縣漢明帝永平十二年置博南山名也縣以氏之其水東北流出博南山漢武帝時通博南山道渡蘭倉津土地絶逺行者苦之歌曰漢徳廣開不賓渡博南越倉津渡蘭倉為作人華陽國志作為佗人山高四十里蘭倉水出金沙越人收以為黄金又有光珠穴穴出光珠又有琥珀珊瑚黄白青珠也蘭倉水東北逕不韋縣與類水合水出嶲唐縣今雲南大理府地漢武帝置類水西南流曲折又北流東至不韋縣注蘭倉水又東與禁水合水自永昌縣而北逕其郡西水左右甚饒犀象山有鈎蛇長七八丈尾末有岐蛇在山澗水中以尾鈎岸上人牛食之此水旁瘴氣特惡氣中有物不見其形其作有聲中木則折中人則害名曰鬼彈何氏云左思蜀都賦初有鬼彈飛丸礌礉之句後改定無之見世說注惟十一月十二月差可渡正月至十月逕之無不害人故郡有罪人徙之禁傍不過十日皆死也禁水又北注瀘津水又東逕不韋縣北而東北流兩岸皆高山數百丈瀘峯最為高秀孤高三千餘丈是山於晉太康中崩震動郡邑水之左右馬步之徑裁通而特有瘴氣三月四月逕之必死非此時猶令人閟疑作悶吐五月以後行者差得無害故諸葛亮表言五月渡瀘并日而食臣非不自惜也顧王業不可偏全於蜀故也益州記曰瀘水源出曲羅舊下三百里曰瀘水兩峯有殺氣暑月舊不行故武侯以夏渡為艱瀘水又下合諸水而㹅其目焉故有瀘江之名矣自朱提至僰道有水步道有黑水羊官水至嶮難三津之阻行者苦之故俗謂之語曰猶項本作揂溪赤木盤蛇七曲盤羊烏櫳氣與天通看都濩泚住柱疑作林呼尹庲降賈子老疑是左擔原本譌儋七里看都二語未詳華陽國志云庲降賈子左擔七里按庲降屯名也華陽國志建寧郡治故庲降都督屯也李克蜀記曰蜀山自綿谷葭萌道徑險仄北來擔負者不容易肩謂之左擔道又有牛叩頭馬搏頰坂其艱嶮如此也又東北至僰道縣入於江
14 	若水至僰道縣又謂之馬湖江繩水瀘水孫水淹水大渡水隨决入而納通稱是以諸書録記羣水或言入若又言注繩亦咸言至僰道入江正是異水沿注通為一津更無別川可以當之水有孝子石西西字當在上句水字下○宋本西作昔縣人有隗叔通者性至孝為母給江膂水事具華陽國志江膂作江裔天為出平石至江膂中今猶謂之孝子石可謂至誠發中而休應自天矣
15 	禹貢錐指云按今府縣圖志若水在建昌衛俗名打沖河自冕山營西徼外營故寧番衛在建昌衛東北東南流至衛西鹽井營東南與雲南金沙江合營在衛西元和志雋州昆明縣東北至州三百里本漢定苲縣也出鹽鐡夷皆用之漢将張嶷殺其豪率遂獲鹽鐡之利鹽井在縣城中取鹽先積此水燒之以水洗土即成黒鹽凡言苲者夷人以大江水上置藤橋謂之苲其定苲大苲皆是近水置藤橋處金沙江源出吐蕃界至共龍山犛牛石下南流漸廣本名犛水後訛為麗東南流經麗江府北又東經姚江府北合打沖河又東合瀘水又東經㑹川營南通典㑹川縣有瀘水五月渡瀘即此元和志雋州南至瀘渡四百五十里又東至東川府西折而東北經烏蒙府西北又東北經馬湖南又東逕敘州府南而北入大江鹽井東南蓋即漢大莋縣界繩若合流處若為建昌衛西之打沖河繩則姚安府北之金沙江也　瀘本作盧如盧弓盧矢盧橘之類皆馴黑劉熙釋名土黑曰盧沈括筆談云夷人謂黑為盧漢中山盧奴縣有盧水酈道元云水黑曰盧不流曰奴尤盧水為黑水之切證也牧誓八國有盧人疑即居盧水上者其字後加水作瀘章懐太子注後漢書云瀘水一名若水則瀘若似非異源而酈元引益州記曰瀘水源出曲羅舊下三百里曰瀘水兩峯有殺氣暑月舊不行故武侯以夏渡為艱瀘水又下合諸水而總其目焉故有瀘江之名矣據此則瀘水自出曲羅舊其地當在若水之東下流合若水故若水兼瀘水之目所謂隨决入而納通稱者也元和志云嶲州西瀘縣東北至州二十七里本漢卭都縣地瀘水在縣西一百十二里水峻急而多石土人以牛皮作船而渡一船勝七八人盖即曲羅舊之瀘水也考其源流不出漢越嶲犍為二郡界而杜氏通曲云吐蕃有可跋海去赤嶺百里方圓七十里東南流入西洱河合流而東號漾濞水又東南出㑹川為瀘水瀘水即黑水也程大昌金履祥之說皆出於此漾濞水見唐書在今大理府西百里西洱河即葉榆河也出大理鄧川州㸃蒼山匯為巨湖周三百里亦曰西洱海今按水經注葉榆河出益州郡葉榆縣縣東有葉榆澤葉榆水之所鍾也其水自縣南枝分東北流逕遂乆縣東姑復縣西與淹水合淹水雖合繩若入蜀江而葉榆初無黑水之名也何以知為黑水之源其經流則自邪龍縣東南流逕滇池縣南又東與盤江合又東南至交阯麋冷縣入海此與㑹川相去懸絶並不合繩若入蜀江安得謂漾濞水東南出㑹川為瀘水即滇池縣北所祠之黑水哉杜說非是又按水經注永昌郡有蘭倉水出博南縣漢武帝時通博南山道渡蘭倉津土地絶逺行者苦之歌曰漢徳廣開不賓度博南越倉津其水東北流逕不韋縣與類水合又東與禁水合又北注瀘津水然則此蘭倉水仍東北合瀘水入蜀江也若今之所謂䦨倉江元人指以為禹貢之黑水者則東南流至交阯入海與梁州絶無交涉影響附㑹之談殊不足信　漢志滇池澤在滇池縣西北有黑水祠後漢志縣北有黑水祠或以為武帝開置益州郡始立之非也使帝知郡界有黒水而立此祠則班史必知其所在而能言之矣竊謂此祠蓋彼中相承已乆黑水即金沙江東經㑹無縣南南直滇池縣縣故滇王國於其北立祠祭之宜矣自周衰以迄漢初聲教阻絶故尚書家莫能言梁州黑水之所在千載而下尚賴有此祠可以推測而得之語云天子失官學在四夷又云禮失而求之野此亦其一端也　杜佑以漾濞水經㑹川縣者為黑水樊綽以麗水合瀰渃江者為黑水程大昌以西洱河貫葉榆澤者為黑水元人則以䦨倉江至交阯入海者為黑水而明李元陽引張立道之事以為證此皆轉相附㑹以求合於入南海之文非實有所騐也以是為雍界之黑水吾不敢知如謂梁界之黑水亦即斯川則梁州奄有雲南極於交阯以一州而兼數州之地何至若是之廣逺此可以理斷之而信其必不然者也
16 	沫水出廣柔徼外漢志蜀郡有廣柔縣其故城在今威州西今石泉縣是其故地縣有石細宋本作紐鄉禹所生也開山圖注云女狄暮汲石紐山下泉中得月精如雞子吞之遂孕十四月而生禹楊雄蜀本紀云禹本汶川郡廣柔縣也生於石紐括地志云茂州汶川縣石紐山在縣西七十三里今夷人共營之地方百里不敢居牧有罪逃野捕之者不逼能藏三年不為人得則共原之言大禹之神所祐之也
17 	東南過旄牛縣北今之黎大所即旄牛縣故地又東至越嶲靈道縣出䝉山南胡渭云越嶲靈闗道去蒙山甚逺沫水所經當屬漢嘉郡之靈闕縣經注並譌靈道縣一名靈闗道漢制夷狄白上下疑有譌字疑白當作曰道縣有銅山山人有劉慈者此下疑有脫文當有晉字大始九年黃龍二見於慈池縣令董𤣥之率吏民觀之以白刺史王濬濬表上之晉朝改䕶龍縣也沫水出岷山西東流過漢嘉郡南流衝一高山山上合下開水逕其間山即蒙山也
18 	東北與青衣水合
19 	華陽國記曰二水於漢嘉青衣縣東合為一川自下亦謂之為青衣水水又東逕開邦縣故平鄉也晉初置沫水又東逕臨邛南而東出於江源縣也
20 	東入於江
21 	昔沫水自䝉山至南安而溷崖水脈漂疾故害舟船歴代為患蜀郡大守李冰發卒鑿平溷崖河神贔怒氷乃操刀入水與神闘遂平溷崖通正水路開處即氷所穿也
22 	延江水出犍為南廣縣今成都府富順等縣及敘州府慶符縣地又東至䍧牱鄨縣東屈北流
23 	鄨縣故犍為郡治也縣有犍山晉建興元年置平夷郡縣有鄨水出鄨邑西不狼山東與溫水合溫水一曰煖水出犍為符縣今四川瀘州及諸縣地而南入鄨水鄨亦出符縣南與温水㑹闞駰謂之闞水俱南入鄨邑一作水鄨水於其縣而東注於延水延水又與漢水合出犍為漢陽道今敘州府長寜縣王莽之親通也山闗谷東至鄨邑入延江水也漢地理志犍為郡漢陽縣都尉治山闟谷漢水所出東至鄨入延此之山闗當作山闟
24 	至巴郡涪陵縣今重慶府涪州及武陵縣注更始水更始水即延江枝分之始也延水北入涪陵水涪陵水出縣東故邑郡之南鄙王莽更名巴亭魏武分巴丘為涪陵郡兩漢地志巴郡俱有涪陵縣晉地志云蜀置涪陵郡領縣五晉因之今云魏武分巴丘為涪陵郡所未詳也○按晉書地理志又云漢獻帝建安六年改永寧為巴東以巴郡為巴西又立涪陵郡則涪陵郡之立斷是漢始矣張堪為縣㑹公孫述擊堪同心義士選習水者筏渡堪於小別江即此水也後漢書張堪為謁者使送委輸縑帛并領騎車詣大司馬吳漢伐公孫述在道追拜蜀郡太守時漢軍餘七日糧隂具船欲遁去堪馳徃見漢說述必敗已而果拔成都其水北至枳縣今為重慶府長夀南川二縣地入江更始水東入巴東之南浦縣其水注引瀆水石門空岫隂深䆳澗闇密傾崖上合恒有落勢行旅避瘴将有逕之處無不危心於其下又謂之西鄉水亦謂之西鄉溪溪水間闗二百許里方得出山又通波注逺復二百餘里東南又上下疑有譌字脫文又當作入遷陵縣也
25 	又東南至武陵西陽縣按漢志武陵郡有酉陽縣應劭曰酉水所出今云西陽譌入於酉水
26 	武陵先賢𫝊曰潘京世長為郡主簿太守趙偉甚器之問京貴郡何以名武陵京答曰鄙郡本名義陵在辰陽縣界與夷相接數為所破光武時移治東山之上遂爾易號傳曰止戈為武詩云高平曰陵於是名焉酉水北岸有□疑是黚下同陽縣許慎曰溫水南入□蓋鄨水以下津流㳂注之通稱也故縣受名焉西鄉溪口在遷陵縣故城上五十里左合酉水酉水又東際其故城北又東逕酉陽故縣南而東出也兩縣相去水道可四百許里於酉陽合也
27 	酉水東南至玩陸當作沅陵今辰州府治及諸縣地縣入於沅按酉水注錯簡在三十七卷沅水注內今改正於此○明一統志酉水在辰州府城西北五里源出酉陽東入沅水酉水𨗳源益州巴郡臨江縣今為重慶府忠州故武陵之充縣酉源山東南流逕陽故縣南陽故上漏無字按漢志武陵郡有無陽遷陵二縣相近後漢志省無陽晉志作舞陽即無陽也又東逕遷陵故縣界與西鄉溪合即延江之枝津更始之下流謂之西鄉溪口酉水又東逕遷陵縣故城北王莽更名曰遷陸也酉水東逕酉陽故縣南縣故酉陵也酉水又東逕沅陵縣北又東南逕潘承明壘西承明討五溪蠻營軍所築吳志潘濬字承明官太常五谿蠻夷叛亂孫權假濬督諸軍討之斬獲萬數自是羣蠻衰弱一易寧静其城跨山枕谷酉水又南注沅水闞駰謂之受水其水所決入名曰酉
28 	存水出犍為𨚲鄢縣漢地志作𨚲䣕縣注云䣕音莫亞反王莽之孱鄢也漢志莽曰孱䣕益州大姓雍闈反結壘於山繫馬栁柱柱生成林今夷人名曰雍無梁林梁夷言馬也周水自縣東南流逕牧靡縣北又東逕且蘭縣北今為馬湖府地而東南出也
29 	東南至欎林漢欎林郡今為廣西栁州等府定周縣為周水周水又東逕䍧牱郡之無歛縣北漢䍧牱郡今四川馬河府地而東南與無歛水合矣水首受䍧牱水東逕無歛縣為無歛水又東注於存水存水又東逕欎林定周縣為周水盖水變名也
30 	又東北至潭中縣今栁州府治及諸縣地注於潭溫水出䍧牱夜郎縣
31 	縣故夜郎侯國也唐䝉開以為縣王莽名曰同亭矣溫水自縣西北流逕談䑓漢志䍧牱郡談槀縣師古曰音丑老反此云談䑓譌與迷水合水西出益州郡之銅瀨矣疑譌是縣當談虜山地理志銅瀨縣注云談虜山迷水所出東逕談䑓縣當作東逕談槀縣右注溫水溫水又西逕昆澤縣南又逕味縣縣故滇國都也諸葛亮討平南中劉禪建興元年分益州郡置建寧郡於此水側皆是高山山水之間悉是木耳夷居語言不同嗜欲亦異華陽國志云夷人大種曰昆小種曰叟皆曲頭木耳環鐡褁結雖曰山居土差平和而無瘴毒溫水又西南逕須當作滇池於疑衍或當作之西北池周三百許里上源深廣下流淺狹似如倒池一作倒流故曰滇池也長老傳下流淺言池中有神馬家馬交之則生駿駒日行五百里晉太元十四年寧州刺史費統言晉寧郡滇池縣兩神馬一白一黑盤戲河水之上有滇州元封三年立益漏州字郡治滇城劉禪晉寧郡治也溫水又西㑹水澤與葉榆僕水合漢地志益州有葉榆縣今為大理府治志云葉榆澤在東貪水首受青蛉水南至邪龍入僕温水又東南逕䍧牱之母單縣建興中劉禪割屬建寧郡橋水注之水上承俞亢之南池漢志作俞元今為澂江府治志云池在南橋水所出東至母單入温縣治龍池洲周四十七里一名河水與邪龍分浦後立河陽郡今澂江府治治河陽縣縣在河源州上又有雲平縣並在州疑作洲中橋水東流母單縣注於溫溫水又東南南下當有逕字興古郡之毋掇縣東按漢志毋掇屬益州郡掇師古曰其字從木音之悦反今從手譌興古郡蜀置晉因之統縣十一晉書地理志作掇此葢從晉書故從手也王莽更名有掇也與南橋水合水出縣之橋山東流梁水注之梁水上承河水與疑作於俞元縣而東南逕興古之勝休縣王莽更名勝僰縣梁水又東逕毋掇縣左注橋水橋水又東注於溫溫水又東南逕律高縣南劉禪建興三年分䍧牱置興古治宛溫縣晉書地道記治此溫水又東南逕梁水郡南溫水上合梁水故自下通得梁水之稱是以劉禪分興古之盤南置郡於梁水縣也溫水又東南逕鐔封縣北又逕來唯縣東而僕水右出焉又東至欎林廣鬱縣今為廣西潯州府貴縣為欎水
32 	秦桂林郡也漢武帝元鼎六年更名鬱林郡王莽以為鬱平郡矣應劭地理風俗記曰周禮鬱人掌祼器凡祭醊賓客之祼事和鬱鬯以實樽彛鬱芳草也百草之華煮以合釀黑黍以降神者也或說今鬱金香是也一曰鬱人所貢因氏郡矣溫水又東逕増食縣有文象水注之其水道源䍧牱句町縣應劭曰故句町國也王莽以為從化文象水䝉水與盧唯水來細水伐水並自縣東歴黃鬱至増食縣注於鬱水也又東至領方縣東今為廣西栁州府賓州及南寜府治暨諸屬縣地與斤南水合
33 	縣有朱涯當作厓下同水出臨塵縣漢志臨塵縣朱涯水入領方東北流驤水注之漢志増食縣驩水首受䍧牱東界入朱涯水今云驤水誤水源上承䍧牱水東逕増食縣而下注朱涯水朱涯水又東北逕臨塵縣王莽之監塵也縣有斤南水侵離水並逕臨塵東入領方縣流注鬱水按漢志臨塵縣有斤員水朱引漢志亦作南豈藏本各異耶
34 	東北入於鬱
35 	鬱水即夜郎豚水也漢志廣鬱縣鬱水首受夜郎豚水東至四㑹入海漢武帝時有竹王興於豚水有一女子浣於水濱有三節大竹流入女子足間推之不去聞有聲持歸破之得一男兒遂雄夷濮華陽國志作長養有才武遂雄夷狄氏竹為姓所損破竹於野成林王祠竹林是也王嘗從人止大石上命作羹從者曰無水王以劒撃石出水今竹王水是也後唐䝉開䍧牱斬竹王首夷獠咸怨以竹王非血氣所生求為立祠華陽國志作求為立嗣帝封三子為侯及死配父廟今竹王三郎祠其神也豚水東北流逕談槀縣東逕䍧牱郡且蘭縣今為四川播州謂之䍧牱水水廣數里縣臨江上故且蘭侯國也一名頭蘭䍧牱郡治也楚將荘蹻泝沅伐夜郎釋䍧牱繫船因名且蘭為䍧牱矣華陽國志云楚傾襄王時遣荘蹻伐夜郎以且蘭有椓船䍧牱處乃改其名為䍧牱師古曰䍧牱繫船𣏾也𣏾音戈漢武帝元鼎六年開王莽更名同亭在柱浦闗漢志䍧牱郡有柱蒲關䍧牱亦江中兩山名也左思吳都賦云吐浪䍧牱者也元鼎五年武帝伐南越發夜郎精兵下䍧牱江同㑹番禺是也䍧牱水又東南逕毋歛縣西毋歛水出焉又東驩水出焉又逕鬱林廣鬱縣為鬱水又東北逕領方縣北又東逕布山縣北今廣西潯州府治鬱林郡治也吳陸緒謂子績曰從今以去何氏云從今以去云云本陸績語績父名康不知酈氏據何書而云名緒并駕其語於績父也六十年車同軌書同文至太康元年晉果平吳又逕中留縣南今梅州府象州與温水合又東入阿林縣潭水注溫疑作之水出武陵郡潭城縣今為辰州府黔陽縣玉山東流逕鬱林郡潭中縣今桞州府治周水自西南來注之潭水又東南流與剛水合水西出䍧牱毋歛縣王莽之有歛也東至潭中縣入潭潭水又逕中留縣今桞州府䝉州東阿林縣西右入鬱水地理志曰橋水東至中留入潭又云領方縣而有橋水余診其川流更無殊津正是橋溫亂流故兼通稱作者咸言至中留入潭潭水又得鬱之兼稱而字當為南南橋水也葢書字誤耳今本漢志領方縣下云斤員水入鬱又有橋水不作而鬱水右則留水注之水南出布山縣下逕中留入潭潭水東逕阿林縣又東逕猛陵縣今為梧州府藤縣浪水注之山海經作泿水三十七卷泿水南至鬱林潭中縣與隣水合則此亦當作泿水又東逕蒼梧廣信縣今廣西梧州府治及廣東肇慶府封川縣灕水注之鬱水又東封水注之出臨賀郡晉地理志臨賀郡領縣六曰臨賀謝沐馮乘封陽興安富川今廣西平樂府賀縣乃漢臨賀縣地馮乘縣西謝沐縣東界牛屯山謂之臨賀疑當作臨水東南流萌渚嶠西又東南左合嶠水庾仲初云水出萌渚嶠南流入於臨臨水又逕臨賀縣東又南至郡左㑹賀水水出東北興安縣西北有羅山東南流逕興安縣西盛𢎞之荊州記云興安縣水邊有平石上有石履言越王渡溪脫履於此賀水又西南流至臨賀郡東右注臨水郡對二水之交㑹故郡縣取名焉臨水又西南流逕郡南又西南逕封陽縣東今廣東肇慶府為封溪水故地理志曰縣在封水漢志封陽下應劭曰在封水之陽此漏之陽兩字又西南流入廣信縣南流注於鬱水謂之封溪水口者也鬱水又東逕高要縣今為肇慶府治牢水注之牢水南出交州合浦郡治合浦縣今廣西亷州梧州兩府及各縣地漢武元鼎六年平越所置也王莽更名曰桓合縣曰柦亭孫權黃武七年改曰珠官郡郡不産穀多採珠寳前政煩苛珠徙交阯㑹稽孟伯周為守有惠化去珠復還謝承後漢書孟嘗字伯周為合浦太守郡境舊採珠以易米食先時二千石貪穢使民採珠積以自入珠忽徙去合浦無珠餓死盈路孟嘗行化一年之間去珠復還郡統臨先漢志作臨允縣王莽之大允也牢水自縣北流逕高要縣入於鬱水鬱水南逕廣州南海郡西浪水出焉又南右納西隨三水又南逕四㑹浦水上承日南郡今廣西慶逺府界盧容縣西古郎究浦內漕口馬援所漕水東南屈曲通郎湖湖上承金山郎究究水北流左㑹盧容夀泠二水盧容水出西南區粟城南高山山南長領連接天障嶺西盧容水湊隠山繞西衛北而東逕區粟城北又東右與夀冷水合水出夀泠縣界漢志交阯郡有麊泠縣音糜零後漢郡國志晉地理志作糜泠唯宋書州郡志作夀泠晉武帝太康十年分西卷立夀泠縣屬日南郡今注俱作夀泠從宋志也魏正始九年林邑進侵至夀泠縣以為界疆即此縣也區粟城南長嶺東夀泠縣以水湊故水得其名隱山繞東逕區粟故城南考古志並無區粟之名應劭地理風俗記曰日南故秦象郡漢武帝元鼎六年開日南郡治西捲縣林邑記曰城去林邑步道四百餘里交州外城記曰從日南郡南去到林邑國四百餘里准原本譌淮逕相符然則城故西捲縣也地理志曰水入海有竹可為杖王莽更之曰日南亭林邑記曰其城治二水之間三方際山南北瞰水東西澗浦流湊城下城西折一角周圍六里一百七十步東西度六百五十步磚城二丈上起磚牆一丈開方隟孔塼上倚板板上五重層閣閣上架屋屋上架樓樓高者七八丈下者五六丈城開十三門凡殿南向屋宇二千一百餘間市居周匝上下疑有脫文繞岨峭地險林邑故兵器戰具悉在區粟多城壘自林邑王范胡達始晉書武帝太康中林邑王范逸始來貢獻逸有奴曰文隨商賈徃來見上國制度至林邑教逸作宮室城邑及器械逸死文遂簒其位文死子佛嗣義熙中佛死子胡逹立上書貢金盤椀及金鉦等物秦餘徙民染同夷化日南舊風變易俱盡巢棲樹宿負郭接山榛棘蒲薄騰林拂雲幽烟冥緬非生人所安區粟建八尺表日影度南八寸自此影以南在日之南故以名郡望北辰星落在天際日在北故開北戶以向日此其大較也范泰古今善言曰隋志宋車騎将軍范泰撰古今善言三十卷日南張重舉計入洛正旦大㑹明帝問日南郡北向視日也重曰今郡有雲中金城者必不皆有其實日亦俱出於東耳至於風氣暄暖日影仰當官民居止隨情面向東西南北迴背無定人性凶悍果於戰鬭便山習水不閑平地古人云五嶺者天地以隔內外況綿塗於海表顧九嶺而彌邈非復行路之逕岨信幽荒之𡨕域者矣夀泠水自宋本自下有城字西南東與盧容水合東注郎究究水所積下潭為湖謂之狼疑作郎湖浦口有秦時象郡墟域猶存自湖南望外通夀泠從郎湖入四㑹漕元嘉二十年以林邑頑凶歴代難化恃逺負衆慢威背徳北寳既臻南金闕貢乃命偏將與龍驤將軍交州刺史檀和之陳兵日南修文服逺二十三年揚旌從四㑹漕口入郎湖軍次區粟宋書林邑傳云區粟者林邑地界城名也進逼圍城以飛梯雲橋懸樓登壘鉦鼔天作虎士電怒風烈火揚城摧衆陷斬區粟王范扶龍首十五以上戮截無赦樓閣雨血填尸城疑作成觀自四㑹南入得盧容浦口晉太康三年省日南部屬國都尉以其所統盧容縣置日南郡及象林縣之故治晉書地道記曰郡去盧容浦口二百里故秦象郡象林縣治也永和五年征西桓溫遣督䕶膠畯率交㑹兵伐范文於舊日南之盧容縣為文所敗即是處也晉書云范文襲九真害士庶十八九征西都䕶滕畯率交廣之兵伐文於盧容為文所敗云云則膠畯當作滕畯交㑹當作交廣矣退次九真更治兵文被創死子佛代立七年畯與交州刺史楊平復進軍夀泠浦入頓郎湖討佛於日南故治佛蟻聚連壘五十餘里畯平破之佛逃竄川藪遣大帥面縳請罪軍門遣武陳延勞佛子與盟而還康泰扶南記曰從林邑至日南盧容浦口可二百餘里從口南發徃扶南諸國常從此口出也故林邑記曰盡紘滄之徼逺極流服之無外地濱滄海衆國津逕鬱林一作水南倉通夀泠即一浦也浦上承交阯郡南都官塞浦林邑記曰浦通銅鼔外越安定黄岡心口葢籍度銅鼔即越駱也有銅鼓因得其名馬援取其鼔以鑄銅馬至鑿口馬援所鑿內通九真浦陽晉書地道記九徳郡有浦陽縣交州記曰鑿南塘者九真路之所經也去州五百里建武十九年馬援所開林邑記曰外越紀粟望都紀粟出浦陽渡便州至與宋本作典由渡故縣至咸驩咸驩屬九真咸驩已南麞麑滿岡鳴咆命疇警嘯聒野孔雀飛翔蔽日籠山渡治日一作口至九徳按晉書地道記有九徳縣交州外城記曰九徳縣屬九真郡在郡之南與日南接蠻盧舉居其地死子寳綱代孫黨服從吳化定為九徳郡又為隷之林邑記曰九徳九夷所極故以名郡郡名所置周越裳氏之夷國周禮九夷逺極越裳白雉象牙重九譯而來自九徳道宋本作通類口水源從西北逺荒逕寧州界來也九徳浦內逕越裳究九徳究南陵究按晉書地道記九徳郡有南陵縣縣下疑脫晉字置也宋書州郡志交州九徳郡南陵縣晉武帝立笁芝扶南記山溪瀨中謂之究地理志曰郡有小水五十二并行大川皆究之謂也林邑記曰義煕九年交阯太守杜慧度造九真水日與林邑王范胡達戰擒斬胡達二子虜獲百餘人胡達限五月慧度自九真水歴都粟浦復襲九真長圍跨山重柵斷浦驅象前鋒接刃城下連日交戰傷殺乃退地理志曰九真郡漢武帝元鼎六年開治胥浦縣王莽更之曰驩城也晉書地道記曰九真郡有松原縣林邑記曰松原以西鳥獸馴良不知畏弓寡婦孤居散髮至老南移之嶺崪不喻仞倉庚懐春於其北翡翠熙景乎其南雖嚶讙接響城隔殊非獨步難遊俗姓塗分故也自南陵究出於南界蠻進得橫山太和三年范文侵交州於橫山分界度此景廟此朱本作北但後有比景縣恐此亦當作比廟亦當作縣也由門浦至古戰灣吳赤烏十一年魏正始元年交州與林邑於灣大戰初失區粟也渡盧容縣日南郡之屬縣也自盧容縣至無戀無戀未詳漢志九真郡有無編縣恐是無編之誤越烽火至比景縣日中頭上影當身下與影為比如淳曰故以比影名縣闞駰曰比讀䕃庇之庇影在已下言為身所庇也林邑曰渡比景至朱吾朱吾縣浦今之封界朱吾以南有文狼人野居無室宅依樹止宿魚食生肉上下疑有錯文譌字或是食生魚肉採香為業與人交市若上皇之民矣縣南有文狼究下流逕通晉書地道記曰朱吾縣屬日南郡去郡二百里比朱本作此縣民漢時不堪二千石長吏調求引屈都乾為國林邑記曰屈都夷也朱吾浦內通無勞湖無勞究水通夀泠浦元嘉元年交州刺史阮彌之征林邑楊邁按晉書夷蠻𫝊作林邑王范陽邁今漏范字作楊邁誤所載事亦與傳不合出婚不在奮威将軍阮謙之領七千人先襲區粟以過四㑹未入夀泠三日三夜無頓止處凝海直岸遇風大敗楊邁擕婚都部伍三百許船來相救援謙之遭風餘數船艦夜於夀泠浦裏相遇闇中大戰謙之手射楊邁柂工船敗縱橫昆崙單舸接得楊邁謙之以風溺之餘制勝理難自此還渡夀泠至溫公浦升平三年溫放之征范佛於灣分界隂陽折宋本作圻入新羅灣至焉下一名阿賁浦入彭龍灣隠避風波即林邑之海渚元嘉二十三年交州刺史檀和之破區粟于飛旍葢海将指典沖林邑入浦令軍水進持重故也浦西即林邑都也治典沖去海岸四十里處荒流之徼表國越裳之壃南秦漢象郡之象林縣也東濱滄海西際徐狼南接扶南北連九徳後去象有林邑之號建國起自漢末初平之亂人懐異心象林功曹姓區有子名連攻其縣殺令自號為王值世亂離林邑遂立後乃襲代傳位子孫三國鼎争未有所附吳有交土與之鄰接進侵夀泠以為壃界自區連以後國無文史失其纂代世數難詳宗𦙍滅絶無復種裔外孫范熊代立人情樂推後熊死子逸立有范文日南西捲縣夷帥雅夷奴也雅史作范幼晉書作夷帥范推奴也文為奴時山澗牧羊於澗水中得兩鱧魚隠藏挾歸規欲私食郎知撿求文大慙懼起託云記疑作詐将礪石還非為魚也郎至魚所見是兩石信之而去文始異之石有䥫文入山中就石治銕疑作冶鍛作兩刀舉刃向鄣因祝曰鱧魚變化冶石成刀斫石鄣破者是有靈神文當治此為國君王斫不入者是刀無神靈進斫石鄣如龍淵干将之斬蘆臺御覧作藁由是人情漸附今斫石尚在魚刀猶存傳國子孫如斬蛇之劍也雅嘗使文逺行商賈北到上國多所聞見以晉愍帝建興中南至林邑教王范逸制造城池繕治戎甲經始廟畧宋本作廓畧王愛信之使為将帥能得衆心文讒王諸子或奔或奔上脫或徙二字王乃獨立成帝咸和六年死無𦙍嗣文迎王子於外國海行取水置毒椰子中飲而殺之遂脅國人自立為王取前王妻妾置高樓上有從已者取而納之不從已者絶其飲食乃死江東舊事云范文本揚州人少被掠為奴賣墮交州年十五六遇罪當得杖畏怖因逃隨林邑賈人渡海逺去沒入於王大被幸愛經十餘年王死文害王二子詐殺侯將自立為王威加諸國或夷椎蠻語原本譌作推灣許今據朱本改正口食鼻飲或雕面鏤身上下疑有脫文脫祼種漢魏流赭咸為其用建元二年攻日南九徳九真百姓奔迸千里無烟乃還林邑林邑西去廣州二千五百里城西南角高山長嶺連接天鄣嶺北接澗大源淮水出郍郍逺界三重長洲隠山繞西衛北朱本作山迴東其嶺南開澗小源淮水出松根界上山壑流隠山繞南曲街迴東合淮流以注典沖其城西南際山東北瞰水重壍流浦周繞城下東南壍外因傍薄城東西橫長南北縱狹北邊西端回折曲入城周圍八里一百步塼城二丈上起塼牆一丈開方隟孔上倚板板上層閣閣上架屋屋上構樓高者六七丈下者四五丈飛觀䲭尾迎風拂雲縁山瞰水騫翥嵬㠋但制造壯拙稽古夷俗城開四門東為前門當兩淮渚濱於曲路有古碑夷書銘讚前王胡達之徳西門當兩重壍北迴上山山西即淮流也南門渡兩重壍對溫公壘升平三年交州刺史溫放之殺交阯太守寳別駕阮郎遂征林邑水陸累戰佛保城自守重求請服聴之今林邑東城南五里有溫公二壘是也北門濱淮路斷不通城內小城周圍三百二十步合堂瓦殿南壁不開上下疑有脫文兩頭長屋脊出南北南擬背曰西區城內石山順淮面陽開東向殿飛檐䲭尾青隟丹墀榱項本作榱題桷椽桷椽多諸古法閣殿上柱高城上項本作丈餘五五字下疑有脫文牛尿為埿牆壁青光迴度朱云當作廊曲掖綺牖紫牕椒房嬪媵無别宫觀路寢永巷共在殿上臨踞東軒逕與下語子弟臣侍皆不得上屋有五十餘邱與區同連甍接棟檐宇如承宋本作相承神祠鬼㙮小大八廟層臺重榭狀似佛刹郭無市里邑寡人居海岸蕭條非生民所處而首渠以永安養國十世豈乆存哉元嘉中檀和之征林邑其王楊史作陽邁舉國夜奔竄山藪據其城邑收寳巨億軍還之後楊邁歸國家國荒□朱云當作殄時人靡存躊躇崩擗憤絶復蘇即以元嘉二十三年死初楊邁母懐身夢人鋪楊邁金席與其兒落席上金光已起昭晣艷曜華俗謂上金為紫磨金夷俗謂上金為楊邁金父胡達邁父史作范諸農死襲王位能得人情自以靈夢為國祥慶其太子初名咄後楊邁死咄年十九代立慕先君之徳復名楊邁昭穆二世父子共名知林邑之將亡矣其城隍壍之外林棘荒蔓榛梗冥鬱滕槃筀秀參錯際天其中香桂成林氣清烟澄桂父縣人也棲居此林服桂得道時禽異羽翔集間闗兼比翼鳥不比不飛鳥鳴歸飛鳴聲自呼此戀鄉之思孔悲桑梓原本譌俗之敬成俗也豫章俞益期性氣剛直不下曲俗容身無所逺適在南與韓康伯書曰惟檳榔樹最南遊之可觀但性不耐霜不得北植不遇長者之目令人恨深嘗對飛鳥戀土増思寄意謂此鳥其背青其膓當是腹赤丹心外露鳴情未達終日歸飛飛不十千路由萬里何由歸哉九真太守任延始教耕犁俗化交土風行原本譌俗象林知耕以來六百餘年火耨耕藝法與華同名白田種白穀七月火作十月登熟名赤田種赤穀十二月作四月登熟所謂兩熟之稻也更宋本作至於草甲萌芽穀月代種種稑早晚無月不秀耕耘功重收穀利輕熟速故也米不外散恒為豐國桑蠶年八熟繭三都賦所謂八蠶之綿者矣其小水崖羃䍥常吐飛溜或雪霏沙漲清寒無底分溪別壑津濟相通其水自城東北角流水上懸起高橋渡淮北岸即彭龍區粟之通逵也檀和之東橋大戰楊邁被創落象即是處也其水又東南流逕船官口船官川源徐即以下疑有脫文錯簡即字疑當作狼外夷皆躶身男以竹筒掩體女以樹葉蔽形外名狼㬻所謂躶國者也雖習俗躶袒猶恥無蔽惟依暝夜與人交市闇中齅金便知好惡明朝曉看皆如其言自此外行得至扶南按笁芝扶南記曰扶南去林邑四千水步道通檀和之令軍入邑浦據官船當作船官口城六里者也自船官下注大浦之東湖大水連行湖宋本作潮上西流潮水日夜長七八尺從此以西朔望并潮一上七日水長丈六七七日之後日夜分為再潮水長一二尺春夏秋冬厲然一定高下定度水無盈縮是曰海運亦曰象水也又兼象浦之名晉功臣表所謂金潾清逕象渚澄源者也其川浦渚有水蟲彌微攅木食船數十日壊源潭湛瀨有鮮魚色黑身身下當有長字五丈頭如馬首伺人入水便來為害山海經曰離耳國雕題國皆在鬱水南林邑記曰漢置九郡儋耳預焉民好徒跣耳廣垂以為飾雖男女䙝露不以為羞暑䙝薄日自使人黑積習成常以黑為美離騷所謂𤣥國矣然則儋耳即離耳也王氏交廣春秋曰朱崖儋耳二郡與交州俱開皆漢武帝所置大海中南海之外對合浦徐聞縣漢志合浦郡有徐聞縣原本譌作澗懸清朗無風之日逕望朱崖州如囷廩大從徐聞對渡北風舉帆一日一夜而至周回二千餘里徑渡八百里人民可十萬餘家皆殊種異類被髮雕身而女多姣好白晢長髮美鬢犬羊相聚不服徳教儋耳先廢朱崖數叛先帝以賈捐之議罷郡楊氏南裔異物志曰儋耳俱在朱崖分為東蕃故山海經曰在鬱水南也鬱水又南自夀泠縣注於海昔馬文淵積石為塘達於象浦建金標為南極之界俞益期牋曰馬文淵立兩銅柱於林邑岸北有遺兵十餘家不反居夀泠岸南而對銅柱悉姓馬自婚姻今有二百戶交州以其流寓號曰馬流言語飲食尚與華同山川移易銅柱今復在海中正賴此民以識故處也林邑記曰建武十九年馬援樹兩銅柱於象林南界與西屠國分漢之南壃也土人以其流寓號曰馬流世稱漢子孫也山海經曰鬱水出象郡而西南注南海入項陵東南者也應劭曰鬱水出廣信東入海言始或可終則非矣
36 	水經注集釋訂訛卷三十六
40.卷三十七
1 	欽定四庫全書
2 	水經注集釋訂訛卷三十七歸安沈炳巽撰
3 	淹水　　葉榆水　　夷水　　油水澧水　　沅水　　泿水
4 	淹水出越嶲遂乆縣徼外呂忱曰淹水一曰復水也東南至蜻蛉縣
5 	縣有禺同山明一統志作碧雞山在雲南府城西三十里其山神有金馬碧雞光景儵忽民多見之漢宣帝遣諫大夫王褒祭之欲致其雞馬褒道病而卒是不果焉王褒碧雞頌曰敬移金精神馬縹碧之雞王褒碧雞頌曰持節使者敬移金精神馬彯彯碧鷄歸來歸來漢徳無疆黃龍見兮白虎仁歸來歸來可以為倫歸來翔兮何事南荒也故左太沖蜀都賦曰金馬騁光而絶影碧雞儵忽而耀儀又東過姑復縣南東入於若水
6 	淹水逕縣之臨池澤而東北逕雲南縣西今屬大理府東北注若水也
7 	益州葉榆河出其縣北界屈從縣東北流縣故滇池葉榆之國也漢武帝元封二年使唐䝉開之以為益州郡郡有葉榆縣今為大理府治縣西北十里有吊烏山衆鳥千百為郡共㑹鳴呼啁哳每嵗七八月至十六七日則止一嵗六至雉雀來弔夜然火而取之其無嗉不食似特悲者以為義鳥則不取也俗言鳯凰死於此山故衆鳥來吊因名曰吊烏明一統志鳯羽山在大理府浪穹縣三十里相傳䝉氏細奴邏興時有鳯翔於此故名鳯羽後鳯死每嵗衆鳥哀吊其上故又名鳥吊至今土人以鳥來時舉火取之鳥見火輒赴火自死郭義恭廣志楪榆縣屬永昌郡有吊鳥山在縣西北八十里有阜山衆鳥千百群共㑹嗚呼啁哳每嵗七月八月晦望至集六日則止嵗凡六至雉雀來弔特悲九州要記云雲南葉榆廢邑吊鳥山有鳥千百羣飛啁啾一嵗必一度大集是鳯凰死也李彤四部云弔鳥山俗傳鳯死於上每嵗七月至九月羣鳥常來集其處縣之東有葉榆澤葉榆水所鍾而為此川藪也
8 	過不韋縣
9 	縣故九隆哀牢之國也有牢山其先有婦人名沙臺後漢書作壹華陽國志作壺居於牢山捕魚水中觸沉木若有感因懐孕産十子後沉木化為龍出水九子驚走小子不能去背龍而坐龍因拕之後漢書作砥之其母鳥語謂背為九謂坐為隆因名為九隆及長諸兄遂相共推九隆為王後牢山下有一夫一婦生十女九隆皆以為妻後漢書作九隆兄弟皆娶以為妻遂因孳育皆畫身像龍文衣皆着尾九隆死世世不與中國通漢建武二十三年王遣兵乗革船後漢書作箄船下同注云箄音蒲隹反縛竹木為箄以當船也南下水攻漢鹿崩後漢書作鹿茤下同音多民鹿崩民小弱将為所擒於是天大震雷疾雨南風漂起水為逆流波湧二百餘里革船沉沒溺死數千人後數年復遣六王將萬許人攻鹿崩鹿崩王與戰殺六王哀牢耆老共埋之其夜虎掘而食之明旦但見骸骨驚怖引去乃懼謂其耆老小王曰哀牢犯徼自古有之今此攻鹿崩輒被天誅中國有受命之王乎何天祐之明也即遣使道一作詣越嶲奉獻求乞內附長保塞徼漢明帝永平十二年置為永平郡當作永昌郡後漢書郡國志明帝永平十二年分益州置永昌郡郡治不韋縣葢秦始皇徙呂不韋子孫於此故以不韋名縣後漢書郡國志不韋縣下引華陽國志曰孝武置不韋縣徙南越相呂嘉子孫宗族居之因名不韋以彰其先人之惡此注云秦始皇徙不韋子孫於此故以名縣未詳孰是北去葉榆六百餘里榆水不逕其縣自不韋北注者盧倉禁水耳榆水自縣南逕遂乆縣東又逕姑復縣西與淹水合又東南逕永昌邪龍縣縣以建興三年劉禪分隷雲南於不韋縣為東北
10 	東南出益州界
11 	葉榆水自邪龍縣東南逕秦藏漢志作秦臧縣也南與濮漢志作僕水同注滇澤於連然雙柏縣也漢志秦臧連然雙柏並屬益州郡榆水自澤又東北流滇池縣南又東逕同並縣南又東逕漏江縣伏流山下復出蝮口謂之漏江左思蜀都賦曰漏江伏流潰其阿汨若湯谷之揚濤沛若濛汜之湧波諸葛亮之平南中也戰於是水之南榆水又逕賁古縣北東與盤江合盤水出津高縣東南盤町山盤町當作盢町漢志律高縣下西石空山出錫東南盢町山出銀鉛師古曰盢音呼鵙反町音挺東逕梁水郡北梁水當作渒水漢志越嶲郡有渒水縣賁古縣南水廣百餘步深處十丈甚有鄣氣朱裒之反李恢追至盤江者也蜀志李恢𫝊恢字徳昻建寧俞元人也先主領益州牧恢為功曹歴交州刺史先主薨朱褒反叛於䍧牱丞相亮南征先由越嶲而恢案道白建寧諸縣大相糾合圍恢軍於昆明時恢衆少敵倍又未得亮聲息紿謂南人曰官軍粮盡欲規退還吾中間乆斥鄉里今乃得旋不能復北欲還與汝等同計謀故以誠相告南人信之故圍守怠緩於是恢出擊大破之追奔逐北南至槃江東接䍧牱與亮聲勢相接南土平定恢功居多建武十九年伏波将軍馬援上言上言從麋泠出賁古擊益州臣所将越駱萬餘人便習戰鬪者二千兵以上弦毒矢利以數發矢注如雨所中輒死愚以行兵此道最便葢承藉原本譌籍水利用為神捷也盤水又東逕漢興縣山溪之中多生邛竹桄榔樹樹出麺而夷人資以自給故蜀都賦曰邛竹縁嶺又曰麫有桄榔博物志云蜀中有樹名桄榔皮裏出屑如麺用作餅餌謂之桄榔麺後漢夜郎傳䍧牱句叮縣有桄榔木可為麵注木皮有毛如栟櫚木剛如鐡皮中有如擣稻米片又如麥麵中作餅餌魏王花木志曰桄榔出興古者樹高七八丈其大者一樹出麺百斛盤水北入榆水諸葛亮入南中戰於盤中宋本作東是也
12 	入䍧牱郡西隨縣北為西隨水又東出進桑闗進桑縣䍧牱之南部都尉治也水上有闗故曰進桑闗也故馬援言從麋泠水道出進桑王國至益州賁古縣轉輸通利葢兵車資運所由矣自西隨至交阯崇山接險水路三千里榆水又東南絶溫水而東南注於交阯
13 	過交阯麋泠原本譌作麊泠縣北分為五水絡交阯郡中至東一作南界復合為三水東入海
14 	尚書大傳曰堯南撫交阯於禹貢荊州之南垂幽荒之外故越下疑有裳字也周禮南八蠻雕題交阯有不粒食者焉春秋不見於傳不通於華夏在海島人民鳥語秦始皇開越嶺南立蒼梧南海交阯象郡漢武帝元鼎二年始并百越啟七郡於是乃置交阯刺史以督領之初治廣信所以獨不稱州時又建朔方郡已始開北至遂交阯於南上下疑有譌脫北至當作北垂遂下疑漏辟字為子孫交宋本作基阯也麋泠縣漢武帝元鼎六年開都尉治交阯外域記曰越王令二使者與主交阯九真二郡民後漢遣伏波將軍路博徳討越五路將軍到合浦令越王二使者齎牛百頭酒千鐘及二郡民户口簿詣路将軍乃拜二使者為交阯九真太守主諸雒將主民如故交阯郡及州本治於此也州名為交州後朱䳒漢志朱䳒縣名屬交阯郡雒将子名詩索麋泠雒将女名徴側為妻側為人有膽勇將詩起賊攻破州郡服諸雒将皆屬徴側為王治麋泠縣得交阯九真二郡民二嵗調賦後漢遣伏波将軍馬援将兵討側詩走入金溪究三嵗乃得尒時西蜀並遣兵共討側等悉定郡縣為令長也後漢書西南夷傳建武十六年交阯女子徴側及其妹徴貳反攻郡徴側者麋泠縣雒将之女也嫁為朱䳒人詩索妻甚雉勇交阯太守蘇定以法繩之側忿故反於是九真日南合浦蠻里皆應之凢畧六十五城自立為王交阯刺史及諸太守僅得自守十八年遣伏波将軍馬援樓船将軍叚志發長沙桂陽零陵蒼梧兵萬餘人討之明年夏四月援破交阯斬徴側徴貳等餘皆降散嶺表悉平山多大蛇名曰髯地長十丈圍七八尺常在樹上伺鹿獸鹿獸過便低頭繞之有頃鹿死先濡令濕訖便吞頭角骨皆鑽皮出山夷始見虵不動時便以大竹籖籖虵頭至尾殺而食之以為珍異故楊氏南裔異物志曰髯惟大虵既洪且長采色駮犖其文錦章食灰疑譌當作豕吞鹿服成養創賓享嘉宴是豆是觴言其養創之時肪腴甚肥搏之以婦人衣投之則蟠而不起走便可得也此二水左水東北逕望海縣南建武十九年馬援征徴側置又東逕龍淵縣北又東合南水自麋泠縣東逕封溪縣北交州外域記曰交阯昔未有郡縣時土地有雒田其田從潮水上下民墾食其田因名為雒民設雒王雒侯主諸郡縣縣多為雒將雒将銅印青綬後蜀王子将兵三萬來討雒王雒侯服諸雒將蜀王子因稱為安陽王後南越王尉他舉衆攻安陽王安陽王時有神人名臯通下輔佐為安陽王治神弩一張一發殺三百人南越王知不可戰却軍住武寧縣按晉太康記縣交阯一本縣下有屬字但此句在後此處八字與上下不相接疑是衍文越遣太子名始降服安陽王稱臣事之安陽王不知通神人遇之無道通便去語王曰能持此弩王天下不能持此弩者亡天下通去安陽王有女名曰眉珠見始端正珠與始交通始問珠令取父弩視之始見弩便盗以鋸截弩訖便逃歸報越王越進兵攻之安陽王發弩弩折遂敗安陽王下船逕出於海今平道縣後王宫城見有故處晉太康地記縣屬交阯越遂服諸雒将馬援以西南治逺路逕千里分置斯縣治城郭穿渠通道溉灌以利其民縣有猩猩獸形若黄狗又狀貆㹠人面頭顔端正善與人言音聲麗妙如婦人好女對語交言聞之無不酸楚其肉甘美可以斷穀窮年不厭又東逕浪泊馬援以其地高自西里進屯此又東逕龍淵縣故城南又東左合此疑作北水建安二十三年立州之始蛟龍磐編於水南北二津故改龍淵以龍編為名也盧循之冦交州也交州刺史杜惠當作慧下同度率水步晨出南津以火箭攻之燒其船艦一時潰散循亦中矢赴火而死於是斬之傳首京師惠度以斬循勲封龍編侯晉書盧循傳循攻交州至龍編刺史杜慧度譎而敗之循勢屈知不免先䲴妻子十餘人因自投於水慧度取其尸斬之𫝊首京師史云投水此云赴火未知孰是劉欣期交州記曰龍編縣功曹左飛曽化為虎數月還作吏既言其化亦化上下疑有譌字無不在牛哀易虎不識厥兄當其革狀安知其譌變哉淮南子牛哀病七日化為虎其兄掩戶而入覘之虎搏而殺之其水又東逕曲易縣東流注於浪鬱漢志交阯郡曲易縣師古曰易古陽字浪當作浪經言於郡東界復合為三水此其一也其次一水東逕封谿縣南郡國志封谿縣屬交阯郡建武十九年置又東南逕西子縣南西子漢志屬交阯郡郡國志作西于又東逕羸𨻻縣北又東逕北帶縣南又東逕稽徐縣涇水注之水出龍編縣高山東南流入稽徐縣注於中水中水又東逕羸𨻻縣南交州外域記曰縣本交阯郡治也林邑記曰縣本自交阯南行都官塞浦出焉其水自縣東逕安定縣北帶長江江中有越王所鑄銅船潮水退時人有見之者交州記曰越人鑄銅為船在安定江潮退時見其水又東流隔水有泥黎城言阿育王所築也又東南合南水南水又東北逕九徳郡北交州外城當作域記曰交阯郡界有扶嚴究在郡之北隔渡一江即是水也江北對交阯朱䳒縣又東逕浦陽縣北又東無功縣北漢志九真郡武帝元鼎六年開領縣七無功其一也郡國志作無功晉書地理志有九真郡復有九徳郡此葢從晉志也浦陽晉志屬九徳郡建武十九年九月馬援上言臣謹與交阯精兵萬二千人與大兵合二萬人船車大小二千艘自入交阯於今為盛十月援南入九真至無功縣賊渠降進入餘發漢志餘發縣屬九真郡渠帥朱伯棄郡亡入深林巨藪犀象所聚羣牛數千頭時見象數十百為羣援又分兵入無編縣王莽之九真亭至居風縣帥不降並斬級數十百九真乃靖其水又東逕茍漏縣漢志茍漏屬交阯郡縣帶江水江水對安定縣林邑記所謂外越安定縣紀粟者也縣江中有潛牛形似水牛上岸鬭角軟還入江水角堅復出又東與北水合又東注鬱亂流而逝矣此其三也平撮二字疑譌通稱同歸鬱海故經有入海之文矣
15 	夷水出巴郡魚復縣江今為奉節縣䕫州府治魚復故城在縣西夷水即佷山清江也水色清照十丈分沙蜀人見其澄清因名清江也昔廩君浮土舟於夷水據捍闗而王巴是以法孝直有言魚復捍闗臨江據水實益州禍福之門夷水又東逕建平沙縣晉地志建平郡有沙渠縣此漏渠字今為䕫州府大昌縣元和志施州清江縣本漢南郡巫縣地呉之沙渠縣也縣有巫城南岸水山道五百里其水歴縣東出焉
16 	東南過佷山縣南漢志佷山屬武陵郡後漢屬南郡晉屬宜都郡皆作佷此云狼誤今為荆州府長陽縣縣西有佷山故城
17 	夷水自沙渠入縣水流淺狹裁得通船東逕難留城南城即山也獨立峻絶西面上里餘得石穴把火行百許步得二大石磧並立穴中相去一丈俗名隂陽石隂石常濕陽石常燥每水旱不調居民作威儀服飾徃入穴中旱則鞭隂石應時雨多雨則鞭陽石俄而天晴相承所說徃徃有效但捉鞭者不夀人頗惡之故不為也東北面又有石室可容數百人每亂民入室避賊無可攻理因名難留城也昔巴蠻有五姓未有君長俱事鬼神乃共擲劍於石穴約能中者奉以為君巴氏子務相乃中之人又令乗土舟約浮者當以為君惟務相獨浮因共立之是為廩君乃乗土舟從夷水下至鹽陽鹽水有神女謂廩君曰此地廣大魚鹽所出願留共居廩君不許鹽神暮原本譌慕輒來宿旦化為蟲羣飛蔽日天地晦暝積十餘日廩君因伺便射殺之天乃開明廩君乗土舟下及夷城夷城石岸嶮曲其水亦曲廩君望之而歎山崖為崩廩君登之上有平石方二丈五尺因立城其傍而居之四姓臣之死精魂化而為白虎故巴氏以虎飲人血遂以人祀鹽水即夷水也又有鹽石即鹽陽石也盛𢎞之以是推之疑即廩君所射鹽神處也將知是隂石是對陽石立名矣事既鴻古難為明徴夷水又東逕石室在層巖之上石室南向水出其下懸崖千仞自水上逕望見每有陟山嶺者扳木側足而行莫知其誰村人駱都小時到此室邊採蜜見一仙人坐石牀上見都凝矚不轉都還招村人重徃則不復見鄉人今名為仙人室袁崧云都孫昔尚孝朱本云孝字當作存夷水又東與温泉三水合大溪南北夾岸有溫泉對注夏煖冬熱上常有霧氣痬疾百病浴者多愈父老傳此泉先出於鹽於今水有鹽氣夷水有鹽水之名此亦其一也夷水又東逕佷縣故城南縣即山名也孟康曰音恒出藥草恒山今世以銀為音也舊武陵之屬縣南一里即清江東注矣南對長楊溪隋改佷山縣曰長楊以溪得名唐又改楊為陽溪水西南潛穴穴在射堂射射疑衍朱云宋本作村東六七里谷中有石穴清泉濆流三十許步復入穴即長楊之源也水中有神魚大者二尺小者一尺居民釣魚先陳所須多少拜而請之拜訖投釣餌得魚過數者水輒波湧暴風卒起樹木摧折水側生異花路人欲摘者皆當先請不得扳取水源東北之疑作有風井山迴曲有異勢穴口大如盆袁崧云夏則風出冬則風入春秋分則靜余徃觀之其時四月中去穴數丈須臾寒慄卒至六月中尤不可當徃人有冬過者置笠穴中風吸之經月還步楊溪得其笠則知潛通矣其水重源顯發北流注於夷水此水清冷甚於大溪縱暑伏之辰尚無能澡其津流也縣北十餘里有神穴平居無水時有渇者誠啟請乞輒得水或戲求者水終不出縣東十許里至平樂村又有石穴出清泉中有潛龍每至大旱平樂村左近村居輦草穢著穴中龍怒須臾水出蕩其草穢傍側之田皆得澆灌從平樂順流五六里東亭村北山甚高峻上合下空空徼東西廣二丈許起高如屋中有石林甚整頓傍生野韮人徃乞者神許則風吹別分隨偃而揃不得過越不偃而揃輒凶徃觀者去時持平暨處自然恭肅矣
18 	又東過夷道縣北今為荊州府宜都縣故城在縣西夷水又東逕虎灘岸石有虎像故因以名灘也夷水又東逕釡瀨其石大者如釡小者如刁斗形色亂真雜石何氏改惟實中耳夷水又東北有水注之其源百里與丹水出西南望州山山形竦峻峯秀甚高東北白巖壁立西南小演通行登其頂平可有三畆許上有故城城中有水登城望見一州之境故名望州山世俗語訛今名武鍾山山根東有湧泉成溪即丹水所發也下注丹水天隂欲雨輒有赤氣故名曰丹水矣丹水又逕亭譌字下有石穴甚深未嘗測其逺近穴中蝙蝠大者悉多倒懸𤣥中記曰蝙蝠百嵗者倒懸得而服之使人神仙穴中有泉冬溫夏冷秋則入藏春則出游民至秋䦨斷水口得魚大者長四五尺骨軟肉美異於餘魚丹水又逕其下積而為淵淵有神龍每旱村人以芮草疑漏投字淵上流魚則多死龍怒當時大雨丹水又東北流兩岸石上有虎跡甚多或深或淺皆悉成就自然咸非人工丹水又北注於夷水水色清澈與大溪同夷水又東北逕夷道縣北而東注東入於江
19 	夷水又逕宜都北東入大江有涇渭之比亦謂之佷山北溪水所經皆石山畧無土岸其水虛暎俯視遊魚如乗空也淺處多五色石冬夏激素飛清傍多茂木空岫靜夜聴之恒有清響百鳥翔禽哀鳴相和巡頽浪者不覺疲而忘歸矣
20 	禹貢錐指曰渭按夷水首出魚復江尾入宜都江行五百餘里是亦荊州之沱也古時自巴入楚避三峽之嶮皆由此路史記張儀說楚王曰秦西有巴蜀大船積粟起於汶山浮江以下至楚三千餘里舫船載卒一日行三百餘里不至十日而拒扞闗扞闗驚則從境以東盡城守矣黔中巫郡非王所有黔中漢為武陵郡即今常徳府巫郡漢為巫縣即今巫山巴東建始三縣及施州衛地也此言舟師由夷水入楚也何以知之楚世家肅王四年蜀伐楚取兹方於是楚為扞闗以拒之後漢書李熊說公孫述曰東守巴郡拒扞闗之口徐廣曰巴郡魚復有扞水扞闗後漢志同章懐太子賢曰扞闗故基在今峽州巴山縣寰宇記云廢巴山縣在長陽縣南七十里即古捍闗是也唐志巴山縣隋分佷山縣置天寳八年省入長陽水經注江水自江闗東逕弱闗捍闗江闗在今奉節縣東瞿唐峽口注云弱闗在建平秭歸界秭歸今歸州也葢大江出三峽逕弱闗江沱出佷山逕捍闗劃然兩道儀言浮江以下拒捍闗則不經巫峽明矣夷水受江處不知何時日就陻塞後漢建武中公孫述遣将田戎等乗枋箄下江闗拔夷道夷陵光武命岑彭呉漢伐之彭擊破戎等率舟師長驅入江闗漢留夷陵裝露橈船將三萬人泝江而上則皆取道於三峽而不復由夷水矣葢其時水已淺狹不勝戰艦自後荊梁有事茍用舟師未有不由峽江者然酈注云沙渠裁得通船則後魏時水道猶存下逮唐初建始之北遂成斷港故章懷注西南夷傳云今施州清江縣夷水一名鹽水源出縣西都亭山清江廢縣亦在長陽縣界寰宇記云夷水自施州開蠻界流入長陽縣明一統志云夷水源出舊施州開蠻界流經建始巴東長陽至宜都入江葢不復知此水出西北奉節之大江而以為西南施州衛之山源矣其所謂都亭山者即在開蠻界也然自漢志已不言首受江未知何故班氏疎畧頗多水經注原委詳明而又有張儀之言以為證無可疑者禹導江自浮入荆必浮此水也
21 	油水出武陵孱陵縣西界東過其縣北東過五字據宋本補入○孱陵縣今為荊州府公安縣又岳州府安鄉縣
22 	縣有白石山油水所出東逕其縣西與洈水合水出高城縣洈山東逕其縣下東至孱陵縣入油水也縣治故城在今公安縣一名孫夫人城王莽更名孱陵按漢志當作陸也劉備孫夫人權妹也又更修之其城背油向澤
23 	又東北入於江
24 	油水自孱陵縣之東北逕公安縣西又北流注於大江
25 	澧水出武陵充縣今岳州府慈利縣所轄永定九溪二衛皆漢充縣地歴山在永定衛西澧水自衛界流逕九溪衛西西歴山東過其縣南漢注充縣歴山澧水所出東至下雋入沅師古曰澧音禮
26 	澧水自縣東逕臨澧零陽二縣故界按晉地志二縣屬天門郡呉置今為澧州石門縣水之南岸白石雙立厥狀類人髙各三十丈周十四丈古老傳言昔充縣尉與零陽尉共論封境因相傷害化而為石東標零陽西碣充縣廢省臨澧即其地縣臨封縣之故治臨側澧水即為縣名晉太康四年置澧水又東茹水注之水出龍茹山水色清澈漏石分沙荘辛說楚襄王所謂飲茹溪之流者也茹水東流入澧水明一統志澧水源出岳州府慈利縣西歴山流至石門縣㑹渫水又流至澧州城下合涔澹二水入于洞庭
27 	又東過零陽縣之北
28 	澧水東與温泉水㑹水發北山石穴中長三十丈冬夏沸湧常若湯焉温水南流注於澧水澧水又東合零溪水源南出陵當作零陽之山歴溪北注澧水澧水又東九渡水注之水南出九渡山山下有溪又以九渡為名山獸咸飲此水而逕越他津皆不飲之九渡水北逕仙人樓下傍有石形極方峭世名之為仙樓水自下歴溪曲折逶迤傾注行者間闗每所褰泝山水之號葢亦因事生焉九渡水又北流注於澧水澧水又東婁水入焉水源出巴東界東逕天門郡婁中晉地志作漢中縣北又東逕零陽縣注於澧水澧水又東逕零陽縣南今慈利縣北有零陽故城藴郡上下疑有譌字零溪以著稱矣澧水又東逕澧陽縣右㑹渫渫下當有水字渫水出建平郡東逕渫陽縣南謂之渫口今石門縣西北有渫水晉太康中置渫水又左合黃水黄水出零陽縣西北連巫山溪出雄黃頗有神異採常以冬月祭祀鑿石深數丈方得佳黃故溪水取名焉黃水北流注於渫水渫水又東注澧水謂之渫口澧水又東逕澧陽縣南南臨澧水晉太康四年立天門郡治也在今澧州西一百十里吳永安六年武陵郡嵩梁山高峯孤竦素壁千尋望之苕亭有似香爐其山洞開𤣥朗如門高二百丈廣二百丈孫休以為嘉祥分武陵置天門郡澧水又東歷層步出疑作山高秀特山疑作出下有峭澗泉流所發南流注於澧水又東過作唐縣北後漢郡國志武陵郡有作唐縣今為安鄉縣在澧州東南一百二十五里北至公安界六十里故城在今安鄉縣東南
29 	作唐縣後漢分孱陵置澧水入縣左合涔水水出西北天門郡界南流逕涔一作岑評屯岑評屯在今澧州界州在岳州府西四百二十里北至公安縣八十里本漢零陽縣地隋析置澧陽縣其故城即今州治澧水在州南三里屯堨涔水溉田數千頃又東南流注於澧水澧水又東澹水出焉澧水又南逕故郡城東東轉逕作唐縣南澧水又東逕安南縣南今華容縣是晉太康元年分孱陵立澹水注之水上承澧水於作唐縣東逕其縣北又東注於澧謂之澹口王仲宣贈孫文始詩曰悠悠澹澧者也澧水又東與赤沙湖水㑹湖水北通江而南注澧謂之決口明一統志赤沙湖在洞庭湖西秋夏水泛與洞庭湖為一涸時惟見赤沙舊記云洞庭南達青草西亙赤沙七八百里又謂之三湖禹貢錐指按赤沙湖在今華容縣西南亦謂之赤亭湖西接安鄉縣界澧水又東南注於沅水曰澧口葢其枝瀆耳離騷曰沅有芷兮澧有蘭
30 	又東至長沙下巂縣西北東入於江澧水流注於洞庭湖俗謂之曰澧江口也禹貢錐指云澧水自石門以西與導江無涉其南江㑹澧故道參以近志有可得而言者江陵縣西南二十里有虎渡口在龍州之南後漢郡守法雄有異政猛虎渡江去因名宋乾道七年湖北漕臣李燾修虎渡隄即此水經注江水自枚迴洲分為南北二江北江有故鄉洲其下為龍洲南江從此東南流注於澧水同入洞庭葢即所謂涔水也澧州志云涔水為岷江別派從公安入境為四水口在州北七十里東接安鄉湖口北連荆江又東南流過焦圻一箭河至匯中入澧故稱涔澧楚辭望涔陽兮極浦今公安舊縣東南有涔陽鎮即其地也澧水又東逕安鄉縣南㑹赤沙湖東距巴陵縣百里而東入洞庭湖湖在巴陵縣西南一百五十步見元和志此導江東至於澧過九江至於東陵之故道也沅水出䍧牱且蘭縣為旁溝水明一統志沅水源出四川播州流逕沅州入常徳府至辰州入江又東至鐔城縣為沅
31 	水東逕無陽縣朱本云此六字宋本作經文無水出故且蘭南流至無陽故縣漢志武陵郡無陽縣無水首受故且蘭南入沅八百九十里後漢省無陽故曰無陽故縣縣對無水因以氏縣無水又東南入沅謂之無口沅水東逕無陽縣南臨運水水源出東南岸許山西北逕其縣南注於熊溪熊溪南帶移山山本在水北夕多風雨旦而山移水南故山以移為名葢亦蒼梧郁州佐山之類也熊溪下注沅水沅水又東逕辰陽縣今為辰州府辰溪縣縣有龍溪水南出於龍橋一作嶠之山北流入於沅沅水又一一字疑譌當作東滏水注之水南出扶陽之山北流㑹於沅沅水又東與序溪合水出義陵郡義陵縣今為辰州府溆浦縣○按漢志義陵縣屬武陵郡兩漢及晉宋俱無義陵郡此云義陵恐當作武陵為是鄜梁山西北流逕義陵縣王莽之建平縣也治序溪其城劉備之秭歸焉出五溪此下疑有譌誤綏撫蠻夷亮率諸蠻所築也所治序溪最為沃壤良田數百頃特宜稻修作無廢又西北入於沅沅水又東合柱水水導源柱溪北流注沅沅水又東逕辰陽縣南東合辰水水出縣三山谷東南流獨母水注之水源南出龍門山歴獨母溪北入辰水辰水又逕其縣北舊治在辰水之陽故即名焉楚辭所謂夕宿辰陽者也王莽更名㑹真矣漢志作㑹亭辰水又右㑹沅水名之為辰溪口武陵有五溪謂雄溪構溪力溪無溪酉溪按宋書五溪有辰溪而無力溪辰溪其一焉夾溪悉是蠻左右所居此四字疑當在夾溪下文氣方順或所字是雜字故謂此蠻為五溪蠻也辰水又逕沅陵縣西今辰州府治及諸縣有武谿源出武山與酉陽分山水源石上有盤瓠跡猶存矣盤瓠者高辛氏之畜狗也其毛五色高辛氏患犬戎之暴乃募天下有能得犬戎之将軍呉将軍頭者妻以少女下令之後盤瓠遂銜吳將軍之首於闕下帝大喜未知所報女聞之以為信不可違請行乃以配之盤瓠負妻入南山上石室中所處嶮絶人跡不至帝悲思之遣使不得進經二年生六男六女盤瓠死因自相夫妻織績木皮染以草實好五色衣裁置皆有尾其母白帝賜以名山其後滋蔓號曰蠻夷今武陵郡夷即盤瓠之種落也其狗皮毛嫡孫世寳録之武水南流注於沅沅水又東施水注之水南出施山溪源有陽欺崖崖色純素望同積雪下有二石先有人居處其間細泉輕流望川競注故不可以言也施水北流會於沅沅水又東逕沅陵縣北漢故頃侯吳陽之邑也王莽改曰沅陸縣北枕沅水沅水又東逕縣故治北移縣治之舊城置都尉府因岡傍阿勢盡川陸臨沅對酉二川之交㑹也原本誤以酉水之注錯簡於此今從禹貢錐指改正在前沅水又逕竇應明城側應明以元嘉初伐蠻所築也沅水又東溪水南出茗山一作沅水又合東溪溪水南出茗山山深廻嶮人獸岨絶溪水北瀉沅川水沅水又東與諸魚溪水合水北出諸魚山山與天門郡之澧陽郡分嶺溪水合南流㑹於沅沅水又東夷水入焉水南出夷山北流注沅夷山東接胡頭山後漢郡國志沅陵縣有壺頭山馬援傳亦同此云胡疑譌明一統志壺頭山在辰州府東一百三十里以山頭似東海方壺故名後漢建武間武陵蠻叛遣馬援等征之進營壺頭㑹暑甚士卒多疾死援穿崖為室以避炎暑今山邊有石窟即援所居室也山高一百里廣圓三百里山下水際有新恩侯馬援征武溪蠻停軍處胡頭徑曲多險胡頭按傳作壺頭注引武陵記曰此山頭與東海方壺山相似因名壺頭此云胡頭誤其中紆折千灘援就胡頭希効早成道遇瘴毒終沒於此忠公獲謗信可悲矣事具馬援傳劉澄之曰沅水自胡頭分枝跨三十三渡逕交阯龍編縣東北入於海脈水尋梁乃非闗究但古人許以傳疑聊書所聞耳
32 	又東北過臨沅縣南今常徳府治臨沅縣與沅南縣分水後漢郡國志武陵郡沅南縣建武二十六年置沅南縣西有夷望山孤竦中流浮嶮四絶昔有蠻民避冦居之故為夷望也南有夷望溪水南出重山逺注沅沅水又東得闗下山東帶闗溪瀉注沅瀆沅水又東歴臨沅縣西為明月池白璧灣灣狀半月清潭鏡澈上則風籟空傳下則泉響不斷行者莫不擁檝嬉遊徘徊愛玩沅水又東歴三石澗鼎足均跱秀若削成其側茂竹便娟致可玩也又東帶緑羅山頽巖臨水懸蘿釣渚漁詠幽谷浮嚮若鐘沅水又東逕平山西南臨沅水寒松上䕃清泉下注栖託者不能自絶於其側沅水又東逕臨沅縣南縣縣下當有臨字沅水因以為名漢志臨沅下應劭曰沅水出䍧牱入于江荆州記曰臨沅縣南臨沅水源出䍧牱且蘭縣至郡界分為五溪王莽更之監沅漢志作原縣也縣南有晉徴士漢夀詩宋本作人龔元之墓銘太元中車武子立晉書隠逸傳龔元之字道元武陵漢夀人也好學潛黙安於陋巷州舉秀才公府辟不就孝武帝聞其名徴為散騎常侍領國子博士苦辭疾篤不行尋卒○墓在常徳府武陵縣南縣治武陵郡下本楚之黔中郡矣秦昭襄王二十七年使司馬錯以隴蜀軍攻楚割漢北與秦至三十年又取楚巫黔及江南地以為黔中郡漢高祖二年割黔中故治為武陵郡王莽更之達平都也漢志王莽更武陵郡曰建平此當作王莽更之曰建平郡也南對沅南縣後漢建武中所置也縣在沅水之隂因以沅南為名縣治故城昔馬援討臨鄉所築也沅水又東歴小灣謂之枉渚在今常徳府渚東里許便得枉人山山西帶循溪一百餘里茂竹便娟披溪隂渚長川逕引逺注於沅沅水又東入龍陽縣晉縣屬武陵郡今屬常徳府有澹水出漢夀縣西楊山南流東折逕其縣南縣治索城即索縣之故城也漢順帝陽嘉中改從今名闞駰以為興水所出東入沅而是水又東歴諸湖方南注沅亦曰漸水也漢志索縣下漸水東入沅水所入之處謂之鼎口沅水又東歴龍陽縣之汎洲朱本作汜洲明一統志橘洲在龍陽縣西北五十里本名汎洲長二十里即呉李衡種橘處洲長二十里呉丹陽太守李衡植柑於其上臨死勑其子曰吾洲里有木奴千頭不責衣食嵗絹千疋太史公曰江陵千樹橘可當封君此之謂矣吳末衡柑成嵗絹千疋今洲上猶有陳根餘枿葢其遺也沅水又東逕龍陽縣北城側沅水沅水又東合夀溪內通大溪口有木連理根各一岸而凌空交合其水上承諸湖下注沅水
33 	又東至長沙下雋縣西北入於江沅水下注洞庭湖方㑹於江泿水出武陵鐔城漢志作成縣今為辰州府黔陽縣北界沅水谷山海經禱過之山泿水出焉而南流注於海是也山海經注泿音銀
34 	南至鬱林潭中縣今廣西栁州府治及所轄諸縣地與鄰水合水出無陽縣縣故鐔城也晉義熙中改從今名俗謂之移溪溪水南歴潭中注於泿水
35 	又東至蒼梧猛陵縣為鬱溪又東至高要縣為大水猛陵縣今為廣西梧州府藤縣高要今為廣東肇慶府治
36 	鬱水出鬱林之阿林縣東逕猛陵縣猛陵縣在廣信之西南今為梧州府治及肇慶府之封川縣王莽之猛陸也泿水於縣左合鬱溪亂流逕廣信縣地理志曰蒼梧郡治武帝元鼎六年開王莽之新廣郡縣曰廣信亭王氏交廣春秋曰元封五年交州自羸𨻻縣移治於此建安十六年吳遣臨淮歩隲為交州刺史將武吏四百人之交州道路不通蒼梧太守長沙吳臣擁衆五千隲有疑於臣先使喻臣臣迎之於零陵遂得進州臣既納隲而後有悔隲以兵少恐不存立臣有都督區景勇畧與臣同士為用隲惡之隂使人請臣臣往告景勿詣隲隲請不已景又往乃於㕔事前中庭俱斬以首徇衆即此也呉臣當作呉巨按呉志步隲傳隲領交州刺史拜使持節征南中郎将劉表所拜蒼梧太守呉巨隂懐異心外附內違隲降意懐誘請與相見因斬徇之鬱水又逕高要縣晉書地理志曰縣東去郡五百里刺史夏避毒徙縣水居也縣有鵠奔亭廣信蘇施妻始珠鬼訟於交州刺史何敞處事與釐亭女鬼同搜神記九江何敞為交州刺史行部到蒼梧高要宿鵠奔亭夜半有一女子自稱蘇娥字始珠廣信人嫁施氏夫死有雜繒帛百二十疋及婢一人名致富欲之傍縣賣繒貨牛車一乘到此亭為亭長龔夀所殺刺致富亦死掘樓下合埋之取財物去無所告訴故來自歸於明使君敞乃遣吏捕問具服并其父母兄弟皆斬之謝承後漢書所記亊同但作鵲巢亭為異王氏交廣春秋曰步隲殺吳臣區景使嚴舟船合兵二萬下取南海蒼梧人衡毅錢博宿臣部伍興軍逆隲於蒼梧高要峽口兩軍相逢於是遂交戰毅與衆投水死者千有餘人
37 	又東至南海畨禺縣西今為廣州府治及所轄各縣分為二其一南入於海
38 	鬱水分泿南注
39 	其一又東過縣東南入於海泿水東別逕畨禺山海經謂之賁禺者也交州治中合浦姚文式問云何以名為畨禺答曰南海郡昔治在今州城中與畨禺縣連接今入城東南偏有水上下疑有譌字坈陵城倚其上聞此縣人名之為畨山縣名畨禺儻謂畨山之禺也漢書所謂浮䍧牱下離津同㑹畨禺葢乘斯水西入越也秦并天下畧定揚越置東南一尉西北一候開南海以讁徙民至二世時南海尉任囂召龍川令趙他曰聞陳勝作亂豪桀叛秦吾欲起兵阻絶新道漢書注師古曰秦所開越道也畨禺負嶮可以為國㑹病綿篤無人與言故召公來告以大謀囂卒他行南海尉事則拒闗門設守以法誅秦所置吏以其黨為守自立為王高帝定天下使陸賈就立他為越王剖符通使至武帝元鼎五年遣伏波將軍路博徳等攻南越王五世九十二嵗漢書九十三嵗而亡以其地為南海蒼梧鬱林合浦交阯九真日南也建安中吳遣步隲為交州刺史隲到南海見土地形勢觀尉他舊治處負山帶海博敞渺目高則乗土下則沃衍林麓鳥獸於何不有海怪魚鼈黿鼉鮮鰐珍怪異物千種萬類不可勝記他因罡作臺北面朝漢圓基千歩直峭百丈頂上三畆復道環迴逶迤曲折朔望升拜名曰朝臺明一統志作朝漢臺在廣州府治西五里前刺史郡守遷除新至未嘗不乘車升履於焉逍遙隲登高逺望覩巨海之浩茫觀原藪之殷阜乃曰斯誠海島膏腴之地宜為都也宋本作都邑建安二十二年遷州番禺築立城郭綏和百越遂用寧集交州治中文武問答云朝臺在州城東北三十里裴淵廣州記曰城北有尉他墓明一統志趙他墓在畨禺縣自雞籠山以北連岡連嶺相傳他墓在焉莫知的處墓後有大罡謂之馬鞍罡在今廣州府城北十里秦時占氣者言南方有天子氣始皇發民鑿破此罡地中出血今鑿處猶存以狀取目故罡受厥稱焉王氏交廣春秋曰越王趙他生有奉制稱蕃之節死有秘異宋本作奥神宻之墓他之𦵏也因山為墳其壠塋可謂奢大𦵏積珍玩吳時遣使發掘其墓求索棺柩鑿山破石費日損力卒無所獲他雖奢儉慎厥其身乃令後人不知其處有似松喬遷景牧竪固無所殘矣鄧徳明南康記曰昔有盧躭仕州為治中少棲仙術善解雲飛每夕輒陵虛歸家曉則還州嘗於元㑹至朝不及朝列化為白鵠至閤前迴翔欲下威儀以石擲之得一隻履耽驚還就列內外左右莫不駭異時步隲為廣州意甚惡之便以狀列聞遂至誅滅廣州記稱晉盧循為刺史按盧循當作滕修三國呉志呂岱傳注引王隠交廣記曰呉置廣州以南陽滕修為刺史或語修蝦鬚長一丈修不信其人後至東海取蝦鬚長四丈四尺封以示修修方服之循郷人語循蝦鬚長一尺循以為虛責其人乃至東海取鰕須長四尺速送示循循始復謝厚為遣其一水南入者鬱川分𣲖逕四㑹四㑹縣今屬肇慶府入海也其一即川東別逕番禺城下漢書所謂浮䍧牱下離津自此至入于越也已見前不宜復見於此疑属衍文同㑹畨禺葢乗斯水而入于越也泿水又東逕懐化縣入於海水有䱜魚裴淵廣州記曰䱜魚長二丈大數圍皮皆疑有譌脱或皆字當作可鑢物生子子小隨母覔食驚則還入母腹吳録地理志曰䱜魚子朝索食暮入母腹南越志曰暮從臍入旦由口出腹裏兩洞膓貯水以養子膓容二子兩則四焉其餘疑作水又東至龍川縣今屬廣東惠州府為涅水屈北入員水泿水枝津衍注自番禺東歴増城縣晉縣屬南海郡南越志曰縣多鵕䴊鵕䴊山鷄也光色鮮明五色昡耀利距善鬬世以家鷄鬭之則可擒也又逕博羅縣今屬惠州府西界龍川左思所謂目龍川而帶坰者也趙他乗此縣而夸據南越矣員水又東南一千五百里入南海
40 	東歴掲揚縣今屬潮州府王莽之南海亭而注於海也
41 	水經注集釋訂訛卷三十七
41.卷三十八

1 	欽定四庫全書
2 	水經注集釋訂訛卷三十八歸安沈炳巽撰
3 	資水　　漣水　湘水
4 	灕水　　溱水
5 	資水出零陵都梁縣路山都梁縣今為湖廣寶慶府武剛州資水在府城北源出州綏寧縣北合邵水
6 	資水出武陵郡無陽縣界唐糺山葢路山之別名也謂之大溪水東北逕邵陵郡武罡縣南縣分都梁之所置也縣左右二罡對峙重岨齊秀間可二里舊傳後漢伐五溪蠻蠻保此罡故曰武罡縣即其稱焉大溪逕建興縣南又逕都梁南漢武帝元朔五年為長沙定王子敬侯定之邑也縣西有小山山上有淳水宋本作渟水既清且淺其中悉生蘭草緑葉紫莖芳風藻川蘭馨逺馥俗謂蘭為都梁山因以號縣受名焉東北過夫夷縣今為武岡州及新寧縣其故城在州東北二百四十里夫水出縣西南零陵縣界少延山東北流逕扶陽縣南本零陵之夫夷縣也明一統志夫夷水在新寧縣南源出廣西全州界過此至邵陽㑹資水漢武帝元朔五年以封長沙定王子敬侯義之邑也夫水又東注邵陵水謂之邵陵浦口水也當作浦水口
7 	東北過邵陵縣之北今為寶慶府治縣治郡下南臨大溪水逕其北謂之邵陵水明一統志邵水在寳慶府城北源出邵陽縣龍山徑馬鞍山諸葛孔明廟下號相公潭深不可測流合資水魏咸熙二年呉寶鼎元年孫皓分零陵北部立邵陵郡於邵陵縣縣故邵陵也溪又東得髙平水口水出武陵郡沅陵縣首望山西南流髙平縣南又東入邵陵縣界南入於邵水邵水又東㑹雲泉水水出零陵永昌縣雲泉山西北流逕邵陵南縣故昭陽也漢志長沙國有昭陵縣此當作昭陵雲泉水又北注邵陵水謂之邵陽疑作陵水口自下東北出益陽縣其間逕流山峽名之為茱萸江葢水變名也
8 	又東北過益陽縣北今寶慶府新化縣及長沙府之益陽安化等縣常徳府之流江縣皆漢益陽縣地縣有闗羽瀨所謂闗侯灘也南對甘寧故壘昔闗羽屯軍水北孫權令魯肅甘寧拒之於是水寧謂肅曰羽聞吾咳唾之聲不敢渡也渡則成擒矣羽夜聞寧處分曰興霸聲也遂不渡茱萸江明一統志茱萸江在寶慶府城北四十里水勢險惡昔人置銅柱于岸側以固牽挽俗謂五十三灘四十八灘此其首也又東逕益陽縣北又謂之資疑譌當作益水應劭曰縣在益水之陽今無益水亦或資水之殊目矣然此縣之左右處䖏有深潭漁者或輕舟委浪謠詠相和羅君章所謂其聲綿邈者也水南十里有井數百口淺者四五尺深者或三五丈亦不測其深古老相傳昔人以杖撞地輒便成井或云古人採金沙處莫詳其實也
9 	又東與沅水合於湖中東北入於江也湖即洞庭湖也所入之處謂之益陽江口漣水出連道縣西資水之別明一統志漣水在長沙府湘鄉縣東南有二源一出寶慶府邵陽縣界龍山一出安化縣界珍漣山
10 	水出邵陵縣界南逕連道縣縣故城在湘鄉縣今屬長沙府西一百六十里控引衆流合成一溪東入衡陽湘鄉縣厯石魚山下多𤣥石髙八十餘丈廣十里石色黒而理若雲母開發一重輒有魚形鱗鬐首尾宛若刻畫長數寸魚形備足燒之作魚膏腥因以名之漣水又逕湘鄉縣南臨漣水本屬零陵長沙定王子昌邑漢表哀帝建平四年封長沙子昌為湘鄉侯疑非定王子漣水又屈逕其縣東而入湘南縣也
11 	東北過湘南縣南今為長沙湘潭湘鄉二縣又東北至臨湘縣西南今為瀏陽醴陵二縣東入于湘
12 	漣水自湘南縣東流至衡陽湘西縣晉置界入於湘水也於臨湘縣為西南者矣
13 	湘水出零陵始安縣陽海山始安縣今為廣西桂林府治及所轄各縣 湘水源出廣西桂林府興安山陽海山流逕湖廣永州府界至湘口與瀟水合水至清雖十丈見底
14 	即陽朔山也應劭曰湘出零陵山何氏云漢書臨湘縣注中無陵字葢山之殊名也山在始安縣北縣故零陵之南部也魏咸熙二年孫皓之甘露元年立始安郡湘灕同源分為二水南為灕水北則湘川明一統志湘灕二水源出陽海山流五里分為二南為灕水又名桂江行二百里合癸水至桂林府城下合相思江入梧州界北為湘水合越城嶠水至全州又合洮灌二水入永州界東北流羅君章湖中記曰湘水之出於陽朔則觴為之舟至洞庭日月若出入於其中也
15 	東北過零陵縣東
16 	越城嵪水南出越城之嶠嶠即五嶺之西嶺也秦置五嶺之戍是其一焉北至零陵縣下注湘水湘水又逕零陵縣南又東北逕觀陽陽下當有縣字觀陽縣本漢零陵縣呉析置今作灌陽縣屬桂林府灌水在縣南九十里流逕全州入于湘水與觀水合水出臨賀郡之謝沭縣界西北逕觀陽縣西縣葢即水為名也又西北流注於湘川謂之觀口也
17 	又東北過洮陽縣東今為桂林府全州洮水在州北五十里源出文山下流入湘水洮水出縣西南大山明一統志作文山東北逕其縣南即洮水以立稱矣漢武元朔五年封長沙定王子節侯拘為侯國按史表作洮陽靖侯劉狗彘漢表作洮梁靖侯守燕此云節侯拘誤但狗彘何可命名恐是史表之誤當從漢表為是王莽更名之曰洮治也其水東流注於湘水
18 	又東北過泉陵縣西今永州府治及諸屬縣營水出營陽泠道縣今永州府道州寧逺縣南流疑當作營山明一統志營山在道州西四十五里營水在焉水在州西東流與沲池水合至宜陽鄉與舜源水瀟水合又轉至單江至永州府入湘西流入九疑山下磐基蒼梧之野峯秀數郡之間羅巖九舉各導一溪岫壑負岨異嶺同勢遊者疑焉故曰九疑山明一統志九疑山在寧逺縣南六十里郭璞云其山九谿皆相似或云九峯參差互相隱映望而疑之故名峯各有一水四水流灌于南海五水北注于洞庭九峯曰朱明石城石樓娥皇舜源女英蕭韶桂林杞林大舜窆其陽商均葬其隂山南有舜廟前有石碑文字缺落不可復識自廟仰山極髙直上可百餘里古老相傳言未有登其峰者山之東北泠道縣界又有舜廟縣南有舜碑碑是零陵太守徐儉立營水又西逕營道縣今道州及寧逺縣馮水注之水出臨賀郡馮乘縣臨賀郡呉置本漢臨賀縣呉以縣置郡自唐宋俱曰賀州今為賀縣屬平樂府馮乘縣今為永州府江華縣東北馮罡其水導源西北流縣馮溪以託名焉馮水帶約衆流渾成一川謂之北渚厯縣北西至闗下闗下地名也是商州疑作舟改裝之始馮水又左合萌渚之水水南出于萌渚之嶠五嶺之第四嶺也萌渚嶠今曰臨賀嶺在賀縣境廣州記云大庾姑安臨賀桂陽掲陽是為五嶺其山多錫亦謂之錫方矣渚水北逕馮乘縣西而北注馮水馮水又逕營道縣而右㑹營水營水又西北屈而逕營道縣西王莽之九疑亭也營水又東北逕營浦縣南今永州府永明縣營陽郡治也魏咸熙二年呉孫皓分零陵置在營水之陽故以名郡以疑衍營水又北都溪水注之水出舂陵縣北二十里仰山南逕其縣西縣本泠道縣舂陵鄉葢因舂溪為名矣明一統志舂陵故城在寧逺縣北五十里漢泠道縣有舂陵鄉晉以後有舂陵縣隋省入營道按漢志南陽郡亦有舂陵縣此葢因長沙定王曾孫孝侯仁請改封故移其名于此非即此舂陵也漢記云元朔五年以零陵冷道之舂陵鄉封長沙王子買為舂陵侯至戴侯仁以舂陵地形下濕上書徙南陽元帝許之以蔡陽白水鄉徙仁為舂陵侯立舂陵縣屬南陽郡又按漢表買子戴侯熊渠熊渠子孝侯仁今漢記云戴侯仁是并兩世為一世矣疑誤漢長沙定王分以為縣武帝元朔五年封王中子買為舂陵節侯縣故城東又有一城東西相對各方百步古老相傳言漢家舊城漢稱猶存知是節侯故邑也城東角有一碑文字缺落不可復識東南二十里尚有節侯廟都溪水又南逕新縣東縣東傍都溪溪水又西逕縣南左與五溪俱㑹縣有五山山有一溪五水㑹于溪門初學記引此作縣門故曰都溪也都溪水自縣又西北流逕泠道縣北與泠水合水南出九疑山北流逕其縣西南縣指泠溪以即名王莽之泠陵縣也泠水又北流注于都溪水又西北入於營水溪水又北流注于營陽峽又北至觀陽縣而出于峽矣大小二峡之間為沿泝之極艱矣營水又西北逕泉陵縣西漢武元朔五年以封長沙定王子節侯賢之邑也王莽名之曰溥潤漢志作溥閏零陵郡治故楚矣漢武帝元鼎六年分桂陽置太史公曰舜𦵏九疑實惟零陵或作零郡郡取名焉王莽之九疑郡也下邳陳球為零陵太守桂陽賊胡蘭攻零陵激流灌城球輒于內因地勢反㳏水淹賊相拒不能下後漢書陳球傳球字伯真下邳淮浦人也官侍御史時桂陽賊李研等作亂羣聚冦鈔陸梁荆部以球為零陵太守球到設方畧賊虜消散而州兵朱葢等與桂陽賊胡蘭數萬人轉攻零陵零陵下濕編木為城不可守備郡中惶恐球率吏人老弱與共城守弦大木為弓羽矛為矢引機發之逺射千餘步多所殺傷賊復激灌城球輒于內因地勢反决水淹賊相拒不能下㑹救兵至因其破斬朱葢等賜錢五十萬拜子一人為郎縣有白土鄉零陵先賢傳曰鄭産字景載泉陵人也為白土晉夫宋本作嗇夫漢末多事國用不足産子一歲輒出口錢民多不舉子産乃勑民勿得殺子口錢當自代出産言其郡縣為表上言錢得除更名白土為更生鄉也晉書地道志曰縣有香茅氣甚芬香言貢之以縮酒也營水又北流注于湘水湘水又東北與應水合水出邵陵縣晉志邵陵縣屬邵陵郡厯山崖嶝嶮岨峻崿萬尋澄淵湛于上疑作下應水涌於上東南流逕應陽縣南晉分觀陽縣立葢即應水為名也應水又東南流逕有鼻墟南在今零陵縣宋類苑云道州永州之間有地名鼻亭窮崖絶徼非人跡可厯去兩州各二百餘里舜封象于有庳蓋此也王隱曰應陽縣本泉陽之北部東五里有鼻墟言象所封也山下有象廟言甚有靈能興雲雨余所聞也聖人之神曰靈賢人之精氣為鬼象生不惠死靈何寄乎明一統志象祠故址在道州城北六十里相傳象封于此後人祠祀之唐道州刺史薛伯髙毁其祠栁宗元作斥鼻亭神記其畧曰薛公由刑部郎中刺道州考民風披地圖得其祠駭曰象之道以為子則傲以為弟則賊君有鼻而天子之吏實理以惡徳而專世祀殆非化吾人之意哉命亟去之于是撤其屋□其地沈其主于江應水又東南流而注于湘水湘水又東北得□口水出永昌縣晉置廢縣在今祁陽縣八十里隋省入零陵縣北羅山東南流逕石鷰山東其山有石紺而狀鷰因以名山其石或大或小若母子焉及其雷風相薄則石鷰羣飛頡頏如真鷰矣羅君章云今鷰不必復飛也其水又東南逕永昌縣南又東流注于湘水又上當有湘水字又東北逕祁陽縣南今屬永州府又有餘溪水注之水出西北邵陵郡邵陵縣東南流注于湘其水濁揚清汎濁水色兩分湘水又北與宜溪水合水出湘東郡之新寧縣西南新平故縣東新寧新平二縣今為衡州府常寧縣新平疑作寧故新平也湘東郡呉置故屬長沙晉因之七縣新寧新平皆其所屬宋孝武時省新平入新寧又省郵縣故止五縣衆川瀉浪共成一津西北流東㟁山下有龍穴宜水逕其下天旱則擁水注之便有雨降冝水又西北注于湘湘水又西北得舂水口水上承營陽舂陵縣西北潭山又北逕新寧縣東又西北流注于湘水也
19 	又東北過重安縣東重安縣本漢承陽縣地師古曰音烝後漢改曰烝陽呉析烝陽●二縣地置臨烝縣屬湘東郡晉宋齊梁因之陳析置新城縣隋省臨烝新城重安三縣入衡山縣唐開元中改曰衡陽即今衡州府治也其故城在府城西一百七十里又東北過●當作酃下同承水從東南來注之
20 	承水承水明一統志作蒸水在衡州府城北水氣如蒸源出寶慶邵陽縣耶薑山東北流至衡陽縣界㑹清陽水又東北經府城北㑹于湘出衡陽重安縣西邵陵縣界邪薑山東北流至重安縣逕舜廟下廟在承水之隂又東合略塘相傳云此塘中有銅神今猶時聞銅聲于水水輒淥作銅腥魚為之死承水又東北逕重安縣南漢長沙頃王子度邑也漢表作鍾武節侯度按漢志零陵郡鍾縣應劭曰今重安故零陵之鍾武縣王莽更名曰鍾桓也武水入焉武水源出臨武縣西山下地名鸕鷀石經縣前東流入郴州宜章縣境㑹大小章水入廣東界水出鍾武縣西南表山東流至鍾武縣故城南而東北流至重安縣注于承水至湘東臨承縣北東注于湘謂之承口臨承即故●縣也縣即湘東郡治也郡舊治在湘水東故以名郡魏正元二年呉主孫亮分長沙東部立縣有石鼓髙六尺湘水所逕皷鳴則土有兵革之事羅君章云扣之聲聞數十里此皷今無復聲觀陽縣東有裴巖其下有石皷形如覆船扣之清響逺徹其類也湘水北又厯印石石在衡水縣南江水又疑作中有磐石或大或小臨水而石悉有跡其方如印累然行列無文字如此可二里許因名為印石也湘水又北逕衡山縣東山在西南有三峰一名紫葢一名容峰按盛𢎞之荆州記曰衡山有三峰極秀一名芙蓉峯最為竦傑峯上有泉飛派如一幅絹分映青林直注山下此云容峯蓋漏芙字耳容峰最為竦傑自逺望之蒼蒼隱天故羅含云望若陣雲非清霽素朝不見其峰丹水涌其左澧泉流其右山經謂之岣嶁山為南岳也山下有舜廟南有祝融冡楚靈王之世山崩毀其墳得營邱九頭圖治洪水血馬疑有脫譌祭山得金簡玉字之書容峰之東有僊人石室學者經過往往聞諷誦之音矣衡山東南二面臨映湘川自長沙至此江湘七百里中有九向九背禹貢錐指引作九向九背按羅含湘中記云衡山九疑皆有舜祠遥望衡山如陣雲沿湘千里九向九背故漁者歌曰帆隨湘轉望衡九面山上有飛泉下注下映青林直注山下望之若幅練在山矣湘水又東北逕湘南縣東又厯湘西縣南分湘南置也衡陽郡治魏正元二年呉孫亮分長沙西部立治湘南太守何承天徙郡湘西矣十三州志曰日華水出桂陽郴縣華山西至湘南縣入湘地理志曰郴縣有來水出來山西至湘南入湘漢志郴縣耒山耒水所出西至湘南入湖郴縣今為廣西郴州治及桂陽州耒水源發桂陽縣耒山西流㑹資興水又西北㑹郴水經衡州府耒陽衡陽縣界注于湘湘水又北逕麓山東其山東臨湘川西傍原隰息心之士多所萃焉
21 	又東北過隂山縣西洣水從東南來注之又北過澧陵縣今屬長沙府漉水從東注之明一統志洣泉在酃縣東其水合雲秋水北流入長沙府茶陵縣境
22 	續漢書五行志曰建安八年長沙醴陵縣有大山常鳴如牛吼聲積數十年後豫章賊攻没縣亭殺掠吏民因以為候湘水又北逕建寧縣而傍湘水縣北有空冷峽驚浪雷奔濬同三峽湘水又北逕建寧縣故城下晉太始中立
23 	又北過臨湘縣西今長沙府治及諸屬縣瀏水從縣西北流注之縣南有石潭山湘水逕其西山有石室石牀臨對清流水上當有湘字水又北逕昭山西昭山在湘潭東四十里昭王南征至此不復因名昭潭在昭山下潭水澄湛如墨深不可測山下有旋泉深不測故言昭潭無底也亦謂之曰湘州潭湘水又北逕南津城西西對橘洲橘洲在善化縣西四里湘江中有四洲曰橘洲直洲誓洲白小洲夏月水泛惟橘洲不沒諺云昭潭無㡳橘洲浮或作吉字為南津洲尾水西有橘子洲戍故郭尚存湘水又北左㑹瓦官水口湘浦也又逕船官西湘洲商舟之所次也北對長沙郡郡在水東州城南舊治在城中後乃移此湘水左逕麓山東上有故城山北有白露水口湘浦也又右逕臨湘縣故城西縣治湘水濵臨川側故即名焉王莽改號撫睦故南境之地也秦滅楚以為長沙郡即青陽之地也秦始皇二十六年荊王獻青陽以西漢書鄒陽傳曰越水長沙還舟青陽注張晏曰青陽地名也蘇林曰青陽長沙縣也漢髙祖五年以封呉芮為長沙王都是城即芮築也漢景帝二年封唐姬子發為王都此王莽之鎭蠻郡也於禹貢則荊州之域晉懐帝以永嘉元年分荊州湘中諸郡立湘州治此城之內郡廨西陶侃廟云舊是賈誼宅在長沙府城濯錦坊舊有太傅井并廟尚存地中有一井是賈誼所鑿極小而深上歛下大其狀似壺傍有一腳石牀纔容一人坐形流俗相承云誼宿所坐牀又有大甘樹亦云誼所植也城之西北有故市北對臨湘縣之新治縣治西北有北津城縣北有呉芮冡在長沙縣治西北廣踰六十八丈登臨寫目為㕓郭之佳憇郭頒世語云魏黃初末呉人發芮冡取木於縣立孫堅廟見芮尸容貎衣服並如故呉平後預發冡人於壽春見南蠻校尉呉綱曰君形貎何類長沙王呉芮乎但君微短耳綱瞿然曰是先祖也自芮卒至冡發四百年至見綱又四十餘年矣湘水左合誓口又北得石廓口並湘浦也右合麻溪水口湘浦也湘水又北逕三石山東山枕側湘川北即三石水口湘浦也水北有三石戍戍城為二水之㑹也湘水右逕瀏口戍西北對瀏水
24 	又北溈水從西南來注之明一統志溈水在長沙府城北二十里源出安化縣青羊山在寧鄉縣西一百四十里溈水出焉
25 	溈水出益陽縣馬頭山東逕新陽縣南晉太康元年改曰新康矣溈水又東入臨湘縣厯溈口戍東南注湘水湘水又北合斷口又北則下營口湘浦也湘水又宋本作之左岸有髙口水出益陽縣西北逕髙口戍南又西北上鼻水自鼻洲上口受湘西入焉謂之上鼻浦髙水西北與下鼻浦合水自鼻洲下口首受湘川西通高水謂之下鼻口髙水又西北又屈為陵子潭東北流注湘為陵子口湘水自髙口戍東又北右㑹鼻洲左合上鼻口又北右對下鼻口又北得陵子口湘水右㟁銅官浦出焉湘水又北逕銅官山西臨湘水山土紫色內含雲母故亦謂之雲母山也雲母山在長沙府城西北九十里
26 	又北過羅縣西今為岳州府平江縣㵋水從東來流注之湘水又北逕錫口戍東又北左派謂之錫水西北流逕錫口戍北又西北流屈而東北注玉水焉水出西北玉池東南流注于錫浦謂之玉池口錫水又東北東湖水注之水上承玉池之東湖也南流于錫謂之三陽陽字疑譌下有三津逕或亦疑作津逕水南有三戍又東北注于湘湘水自錫口北出又得望屯浦湘浦也湘水又北枝津北北下疑有出字謂之門逕也湘水紆流西北東北合門水謂之門逕口又北得三溪水口水東承太疑當作大下同湖西通湘浦三水之㑹故得三溪之目耳又北東㑹大對水口西接三津逕湘水又北逕黄陵亭西右合黃陵水口其水上承太湖湖水西流逕二妃廟南世謂之黄陵廟也在瀟湘之尾洞庭之口言大舜之陟方也二妃從征溺於湘江神逰洞庭之淵出入瀟湘之浦瀟者水清深也湘中記曰湘川清照五六丈下見底石如樗蒲矣五色鮮明白沙如霜雪赤崖若朝霞是納瀟湘之石疑作名矣故民為立祠於水側焉荊州牧劉表刋石立碑樹之於廟以旌不朽之傳矣黃水又西流入于湘謂之黄陵口昔王子山有異才年二十而得惡夢作夢賦二十一溺死于湘浦即斯川矣張華博物志王子山與父叔師到泰山從鮑子真學筭到魯賦靈光殿歸渡湘水溺死王文考名延壽一字子山南郡宜城人因有異夢意惡之乃作夢賦其詞具古文苑中湘水又北逕白沙戍西又北右㑹東町口㵋水也湘水又左合決湖口水出西陂東通湘渚湘水又北汨水注之水東出豫章文縣漢志豫章郡有艾縣今云文縣誤艾縣今為南昌府寧縣桓山西南逕呉昌縣北與純水合水源出其縣東南純山西北流又東逕其縣南又北逕其縣故城下縣是呉主孫權立純水又右㑹汨水汨又西逕羅縣北本羅子國也故在襄陽宜城縣西楚王王移之於此秦長沙立郡因以為郡朱本云疑作縣謂之羅水汨羅江在湘隂縣北七十里源出豫章流逕湘隂縣分二水一南流曰汨水一經古羅城曰羅水至屈潭復合故曰汨羅西流入湘汨水又逕玉笥山羅含湘中記云屈潭之左有玉笥山道士遺言此福地也在湘潭縣北七十里隋于此置玉州一曰地腳山汨水又西為屈潭即羅淵也屈原懐沙自沈於此故淵潭以屈為名昔賈誼史遷皆嘗逕此弭檝江波投弔於淵淵北有屈原廟廟前有碑又有漢南太守程堅碑寄在原廟汨水又西逕汨羅戍南西流注于湘春秋之羅汭矣世為汨羅口湘水又北枝分北出逕汨羅戍西又北逕壘石山東又北逕壘石戍西謂之茍導徑矣而北合湘水自汨口而一作西北逕壘石山西而北對青草湖亦或謂之青草山也西對懸城口湘水又北得九口並湘浦也湘水又東北為青草湖右合茍導逕北口與勞口合又北得同拌口皆湘浦右迤者也又北過下巂縣西微水從東來流注之
27 	湘水左㑹水青口資水也世謂之益陽江湘水左逕鹿角山東右逕謹亭戍西又北合查浦又北得萬浦咸湘浦也側湘浦北有萬石戍湘水左側沅水注之謂之横房口東對微湖世或謂之麋湖口也右屬微水即經所謂微水經下巂者也西流注于江謂之麋湖口也湘水又北逕金浦戍北帶金浦水湖溠也湘水左側澧水注之世謂之武陵江凡此四水同注洞庭北北㑹大江名之五渚戰國䇿曰秦與荊戰大破之取洞庭五渚也湖水廣圎五百餘里日月若出沒於其中山海經云洞庭之山帝之二女居焉沅澧之風交湘之浦出入多飄風暴雨山海經洞庭之山帝之二女居之是常逰于江淵澧沅之風交瀟湘之淵是在九江之間出入必以飄風暴雨湖中有君山編山君山有石穴潛通呉之苞山郭景純所謂巴陵地道者也是山湘君之所逰處故曰君山矣昔秦始皇遭風於此而問其故博士曰湘君出入則多風秦王乃赭其山漢武帝亦登之射蛟于是山東北對編山山多篪竹兩山相次去數十里迴峙相望孤影若浮湖之右岸有山世謂之笛烏頭石石北右㑹翁湖口水上承翁湖左合洞浦所謂三苗之國左洞庭者也又北至巴邱山入于江
28 	山在湘水右㟁山有巴陵故城本呉之巴邱邸閣城也晉太康元年立巴陵縣於此後置建昌郡宋元嘉十六年立巴陵郡今岳州府城跨崗嶺濵沮三江巴陵西對長洲其洲南□湘浦北屇大江故曰三江也三水所㑹亦或謂之三江口矣夾山列闗謂之射獵又北對養口咸湘浦也水色青黒東北入于大江有清濁之別謂之江㑹也
29 	灕水亦出陽海山灕水發源見前湘水注灕水與湘水出一山而分源也湘灕之間陸地廣百餘步謂之始安嶠嶠即越成嶠也嶠水自嶠之陽南流注灕名曰始安水故庾仲初之賦揚都云判五嶺而分流者也灕水又南與溈水合水出西北邵陵縣界而東南流至零陵縣西南逕越城西建安十六年交州刺史賴恭自廣信合兵小疑譌或當作出零陵越城迎步隲即是地也溈水又東南流注于灕水漢書所謂出零陵下灕水者也灕水又南合彈丸溪水出于彈丸山在桂林府城東二里山有涌泉奔流衝激山崕原本譌堪及溪中有石若丸自然珠圎狀彈丸矣故山水即名焉溪水東流注于灕水灕水又南逕始興縣東魏文帝咸熙二年呉孫皓分零陵南部立始興縣灕水又南右㑹洛溪溪水出永豐縣西北洛溪山東流逕其縣北縣本蒼梧之北鄉孫皓割以為縣洛溪水又東南逕始安縣而東注灕水灕水又東南流入熙平縣逕羊瀨山山臨水石間有色一作石類羊又東南逕鷄瀨山山帶灕水山石色狀鷄故二山以物象受名矣灕水又南得熙平水口水源出縣東龍山西南流逕其縣南又西與北鄉溪水合水出縣東北北鄉山西流逕其縣北又西流南轉逕其縣西縣本始安之扶鄉也孫皓割以為縣溪水又南注熙平水熙平水又西注於灕水縣南又疑作有朝夕塘水出東山西有塘水從山下注塘一日再增再減盈縮以時未嘗愆期同於潮水因名此塘為朝夕塘矣灕水又西逕平樂縣界左合平樂溪口水出臨賀郡之謝沭縣南厯山西北流逕謝沭縣西南西南流至平平下當有樂字縣東南左㑹謝沭衆溪𣲖流凑合西逕平樂南孫皓割蒼梧之境立以為縣北𨽻始安溪水又西南流注于灕水謂之平水
30 	南過蒼梧荔浦縣今屬桂林府瀨水出縣西北魯山之東逕其縣西與濡水合水出永豐縣西北濡山東南逕其縣西又東南流入於荔浦縣注于瀨溪又注於灕水之上有灕水闗灕水又南左合靈溪水口水出臨賀富川縣北符靈罡南流逕其縣東又南注于灕水也
31 	又南至廣信縣今肇慶府封川縣等入于鬱水溱水出桂陽臨武縣南今為衡州府繞城西北屈東流按漢書地理志桂陽郡臨武縣下云秦水東南至滇陽入滙此云溱水豈即志之秦水耶
32 	溱水導源縣西南北流逕縣西而北與武溪合山海經曰肆水凡肆水俱當作肄水說見下文出臨武西南而東南注于海入番禺西肆水按山海經海內東經作肄水出臨晉西南而東南注于海入番禺西別無肆水恐當作肄為是但臨晉屬左馮翊今西安府之朝邑縣也去南海之番禺甚逺似當從志作臨武為是葢溱水之別名也武溪水出臨武縣西北桐柏山東南流右合溱水亂流東南逕臨武縣西謂之武溪縣臨側溪東因曰臨武縣王莽更名大武也溪水東南流左㑹黃泠溪水溪水出郴縣黃泠山西南流右合武溪武水又南入里山山名藍豪廣圎五百里悉曲江縣界崖上當有脫文崖峻岨巖嶺干天交柯雲蔚霾天晦景謂之瀧中懸湍迴注崩浪震山名之瀧水東至曲江縣今韶州府各縣安聶邑東屈西南流
33 	瀧水又南出峡謂之瀧口瀧水在韶州府樂昌縣南六十里源出湖南莽山西岸有任將軍城任囂城在樂昌縣 五十里南海都尉任囂所築也囂死尉佗自龍州當作龍川漢志南海郡有龍川縣始居之東岸有任將軍廟瀧水又南合泠水泠水東出泠君山山羣峰之孤秀也泠水明一統志作靈水在樂昌縣東北五十里源出靈君山下與武水合流溉田百餘頃水味極甘飲者多壽鄉人取以釀酒晉太元十八年崩千何氏云疑作十餘丈於是懸澗瀑挂傾流注壑頽波所入灌於瀧水瀧水又合林水林水出縣東北洹山王歆始興記曰林水源裏有室室前盤石上列羅十瓮中悉是餅銀采伐遇之不得取取必迷悶晉太元初民封驅之家僕宻竊三餅歸發看有大蛇螫之而死湘州記曰其夜驅之夢神語曰君奴不謹盜銀三餅即日顯戮以銀相備視則奴死銀在矣林水自源西流于瀧水又與雲水合水出縣北湯泉泉源沸涌浩氣雲浮以腥物投之俄傾即熟其中時有細魚游之不為灼也明一統志湯泉在韶州府東南五十里能熟生物泉中時有赤魚游泳人不能獲西北合瀧水又有籍水上承滄海水有島嶼焉其水吐納衆流西北注于瀧水瀧水又南歴靈鷲山山本名虎郡疑作羣山亦曰虎市山在韶州府城南三十里以虎多暴故也晉義熙中沙門釋僧律葺宇巖阿猛虎逺跡葢律仁感所至因改曰靈鷲山瀧水又南逕曲江縣東又云縣昔號曲紅何氏云江紅二字疑古通用如曽子固跋桂陽周府君碑隂曲江字皆作曲紅而蒼江字亦作蒼紅則酈注之昔號曲紅亦是一證不必改作江也曲山名也東連岡是瀧中有碑文曰疑有脫誤或曰字是衍文或在地理志下按地理志曲江舊縣也王莽以為除虜始興郡治魏文帝咸熙二年孫皓分桂陽南部立縣東傍瀧溪號曰北瀧水水左即東溪口也水出始興東江州南康縣界石門水西流而與漣水合水出南康縣涼熱山連溪山即大庾嶺也五嶺之最東矣故曰東嶠山斯則改裝之次其下船路名漣溪漣水南流注于東溪謂之漣漣下當有脫文庾仲初謂之大庾嶠水也東溪亦名東江又曰始興水又西邪階水注之水出縣東南邪階山水有別源曰巢頭重嶺衿瀧湍奔相屬祖源雙注合為一川水水側有鼻天子城鼻天子所未聞也幽明録始興郡有鼻天子冢又有鼻天子城晉書泉陵縣有鼻墟象所封也路史謂鼻天子即象也邪偕水又西北注於東江江水又西逕始興縣南又西入曲江縣邸水注之水出浮岳山山躡一處則百餘步動若在水因名浮岳山在韶州府東北二十里南流注于東江東江又西與利水合水出縣之韶石北山在韶州府東北八十里南流逕韶石下其髙百仞廣圓五里兩石對峙相去一里小大略均似雙闕名曰韶石古老言昔有二僊分而憩之自爾年豐彌厯一紀利水又南逕靈石下靈石一名逃石在韶州府境髙三十丈廣圓五百丈耆舊傳言石本桂陽武城縣漢志桂陽郡有臨武而無武城疑誤若作武城則晉地志屬桂林郡陽字當作林因夜迅雷之變忽然遷此彼人來見歎曰石乃逃來因名逃石以其有靈運徙又曰靈石其傑處臨江壁立霞駮有若繢焉水石驚瀨傳響不絶商舟淹留聆翫不已利水南注東江東江又西注于北江謂之東江口溱水自此有始興大江之名而南入滇陽縣也
34 	過滇陽縣出淮浦闗與桂水合漢志桂陽郡有湞陽縣應劭注曰滇水出南海龍川西入秦湞陽今為韶州府英徳縣
35 	溱水南逕滇陽縣西舊益縣也王莽之基武矣縣東有滇石山廣圓三十里挺崿大江之北盤阯長川之際其陽有石室漁叟所憩昔欲於山北開達郡之路輒有大虵斷道不果是以今者朱本從呉本作今行者必於石室前㲹舟而濟也溱水又西南厯臯口太尉二山之間是曰滇陽峽兩岸傑秀壁立虧天昔嘗鑿石架閣令兩岸相接以拒徐道覆晉書曰盧循徐道覆聞劉裕北伐循自始興冦長沙道覆冦南康廬陵豫章皆䧟之進逼建康劉裕遣將軍孫處沈田子自海道襲畨禺抜之裕及循戰及大雷大破之循南走畨禺道覆走保始興裕遣將軍劉藩克始興誅道覆循亦自殺溱水出峽左則滇水注之湞水在韶州府城東源出大庾嶺南流合武水為曲江水出南海龍川縣西逕滇陽縣南右注溱水故應劭曰滇水西入溱是也溱水又西南㳝何氏改洭水入焉按漢志桂陽郡含淮縣洭水所出又南海郡中宿縣有洭浦此㳝水疑當作洭水或從山海經作潢水山海經所謂㳝水出桂陽西北東南注肆入郭浦西者也按山海經海內東經云潢水出桂陽西北山東南注肆水入敦浦西此云㳝水及注肆入郭浦皆疑誤溱水又西南逕中宿縣㑹一里水其處隘名之為觀岐連山交枕絶岸壁竦下有神廟背阿面流壇宇虛肅廟渚攅石巉巖亂峙中川時水洊至鼓怒沸騰流木淪沒必無出者世人以為河伯下材晉中朝時縣人有使者至洛使訖將還忽有一人寄其書云吾家在觀前石間懸藤即其處也但扣藤自當有人取之使者謹依其言果有二人出外取書并延入水府衣不霑濡言此似不近情然造化之中無所不有穆滿西遊與河宗論寶以此推之亦為類矣溱水又西南逕中宿縣南呉孫皓分四㑹之北鄉立焉
36 	南入于海
37 	溱水又南注于鬱而入于海
38 	水經注集釋訂訛卷三十八
42.卷三十九
1 	欽定四庫全書
2 	水經注集釋訂訛卷三十九歸安沈炳巽撰
3 	滙水　　深水　　鍾水　　耒水洣水　　漉水　　瀏水　　㵋水贛水　　廬水
4 	匯水出桂陽縣盧聚今衡州府桂陽州及廣州府連州連山縣皆漢桂陽縣地水出桂陽縣西北上驛山盧溪為盧溪水明一統志盧溪在肇慶府新興縣源出李峒嶺經盧村遶縣城東門外流至府城入大江東南流逕桂陽縣故城謂之匯水地理志曰匯水出桂陽南至四㑹今屬肇慶府是也匯水又東南流出桂陽南至四㑹是嶠之溪溪水下流厯峽南出是峽謂之真疑作貞下同女峽峽西岸髙巖名真女山貞女山在四㑹縣西南一十里山下際有石如人形髙七尺狀如女子故名貞女峡古來相傳有數女取螺於此遇風雨晝晦忽化為石斯誠巨異難以聞信但啓生石中摯呱空桑斯抑類矣物之變化寧以理求乎隋巢子淮南子並云禹娶塗山氏治鴻水通轘轅山化為熊塗山見之慙而去至嵩髙山化為石禹曰歸我子石破北方而生啟李彤四部云嵩山南有啟母祠郭景純云陽城西有啟母石也呂覽云有侁氏女子採桑得嬰兒於空桑之中命曰伊尹孫子兵書云伊尹名摰溪溪下當有水字又合洭水洭水又東南入陽山縣今屬廣州府右合漣口水源出縣西北一百一十里石塘村村之流水側有豫章木本逕可二丈其株根猶存伐之積載而斧跡若新羽族飛翔不息其傍衆枝飛散逺集鄉亦不測所如惟見一枝獨往含洭水矣洭水在英德縣西南四十里一名洸水下流四十里為羅溪漣水東南流注于洭水又東南流而又與斟水合水導源近出疑作山東巖下穴口若井一日之中十溢十竭信若潮流而注洭水洭水又南逕漏縣名朱本云漢志桂陽郡有含洭縣此疑脱含洭二字縣故城西耆舊傳曰往昔縣長臨縣輒遷擢超級太史逕觀言摯疑譌朱本云當作城勢使然掘斷連罡流血成川城因傾陁遂即傾敗閣下大鼓飛上臨武乃之桂陽追號聖鼓自陽山達乎桂陽之武步驛所至循聖鼓道也其道如塹迄于鼓城矣洭水又逕陽山縣南縣故含洭縣之桃鄉孫皓分立為縣也洭水又南東流也
5 	東南過含洭縣
6 	應劭曰洭水東北入流瓉注漢書沅在武陵去洭逺又隔湘水不得入沅洭水東南左合翁水翁水源出翁源縣靈地山西南流二百四十里至英徳縣與湞水合流入廣州水出東北利山湖湖水廣圎五里潔踰凡水西南流注于洭謂之翁水口口已下東㟁有聖鼓枝即陽山之鼓枝也橫在川側雖衝波所激未嘗移動百鳥翔鳴莫有萃者船人上下以篙撞者輒有瘧疾洭水又東南左合陶水水東出堯山山盤紆數百里有赭嵓迭起冠以青林與雲霞亂采山上有白石英山下有平陵有大堂基耆舊云堯行宫所所下疑有在字陶水西逕縣北右注洭水陶水明一統志作桃溪在英德縣四十里源出堯山下流合洭水洭水又逕含洭縣西王歆之始興記曰縣有白鹿城城南有白鹿罡咸康中郡民張魴為縣有善政白鹿來㳺故城及罡並即名焉南出洭浦闗為桂水
7 	闗在中宿縣洭水出闗右合溱水謂之洭口山海經謂之湟水徐廣曰湟水一名洭水出桂陽通四㑹亦曰漼水也漢武帝元鼎元年路博德為伏波將軍征南越出桂陽下湟水即此水矣桂水其別名也深水出桂陽盧聚
8 	呂忱曰深水一名䆳水導源盧溪西入營水亂流營波同注湘津許慎云深水出桂陽南平縣也經書桂陽者縣也本𨽻桂陽郡後割屬始興縣有盧溪盧聚山在南平縣之南九疑山東也
9 	西北過零陵營道縣南又西北過營浦縣南又西北過泉陵縣西北七十里至燕室邪疑邱入于湘
10 	水上有燕室邱亦因為聚名也其下水深不測號曰龍泉
11 	鍾水出桂陽南平縣部山北過其縣東又東北過宋渚亭又北過鍾亭與雞水合
12 	部山即部龍之嶠也五嶺之第三嶺也鍾水即嶠水也庾仲初曰嶠水南入始興漼水注于海北入桂陽湘水注于江是也雞水即桂水也雞桂聲相近故字隨讀變經仍其非矣桂水出桂陽縣北界山山壁髙聳三面特峻石泉懸注瀑布而下北逕南平縣而東北流屇鍾亭右㑹鍾水通為桂水也故應劭曰桂水出桂陽東北入湘
13 	又北過魏寧縣之東又東北入于湘此句原本譌作下段經文今改正魏寧故陽安也晉太康元年改曰晉寧縣在桂陽郡東一百二十里縣南西二面岨帶清溪桂水無出縣東理葢縣邑流移今古不同故也
14 	耒水出桂陽郴縣南山
15 	耒水發源出汝城縣汝城縣本漢桂陽郡郴縣東晉折置汝城縣宋改為桂陽縣今因之屬郴州耒水在縣境發源耒山西流㑹資興水又西北㑹郴水經衡州耒陽縣界注于湘東烏龍白騎山西北流逕其縣北西流三十里中有十四瀨各數百步濬流奔急竹節相次亦為行旅泝涉之艱難也又西北逕晉寧縣北又西左合清溪水口水出縣東黄皮山西南流厯縣南又西北注於耒水汝縣在郡東三百里餘山又在縣東耒水無出南山理也
16 	又北過其縣之西
17 	縣有緑水明一統志作醽醁泉在郴州興寧縣東一名酒官水出縣東侯公西北流而南屈注于耒謂之程鄉溪郡置酒官醖於上下名曰程酒獻同酃也酃湖在衡州府城東二十里荆州記長沙郡酃縣有酃湖周迴三里取湖水釀酒酒極甘美湘中記湖水深八尺湛然緑色晉武帝嘗薦酃酒于太廟耒水又西黄水注之水出縣西黄芩山明一統志在郴州城南三十六里郴水所出一名黄廂山即五嶺之一從東第三騎田嶺也山則騎田之嶠五嶺之第二嶺也按五嶺見後漢書呉佑及劉表傳注中俱引裴氏廣川記云大庾始安臨賀桂陽掲陽是為五嶺鄧德明南康記曰大庾一也桂陽甲騎二也九真都龎三也臨賀萌渚四也始安越城五也此云騎田之嶠恐誤黃水東北流按盛𢎞之云衆山水出注於大溪號曰橫流溪溪水甚小冬夏不亁俗亦謂之為貪泉飲者輒冒於財賄同於廣州石門貪流矣亷介為二千石則不飲之昔呉隱之挹而不貪亂豈謂能汙其真乎葢亦惡其名也晉書呉隱之傳隆安中隱之為廣州刺史未至州二十里地名石門有水曰貪泉飲者懐無厭之欲隱之既至酌而飲之因賦詩曰古人云此水一㰱懐千金試使夷齊飲終當不易心及在州清操益厲劉澄之謂為一涯溪通四㑹殊為孟浪而不悉也庾仲初云嶠水南入始始下當有興字與溱水注海即黄岑水入武溪者也北水入桂陽湘水注于大江即是水也又側千秋水注之水出西南萬歲山明一統志靈壽山舊名萬歲山在郴州南二十里千秋水發源于此以山名萬歲故水名千秋云山有石室室中有鍾乳山上悉生靈壽木溪下即千秋水也水側民居號萬歲村其水下合黃水黄水又東北逕其縣東右合除泉水水出縣南湘陂村村有圓水廣圓可二百步一邊暖一邊冷冷處極清緑淺則見石深則無底暖處水白且濁𤣥素既殊涼暖亦異厥名除泉其猶江乘之半湯泉也江乘地記云縣東南三十五里有湯泉半冷半温共同一壑謂之半湯泉水盛則瀉黄溪水耗則津徑輒流郴舊縣也桂陽郡治也漢髙帝二年分長沙置地理志曰桂水所出因以名焉地理志無此句不知何所本也今漢志郴縣下云耒山耒水所出無桂水所出之文王莽更名南平縣曰宣風項羽遷義帝所築也縣南有義帝冡內有石虎因呼為白虎郡東觀漢記曰茨充字子何為桂陽太守民惰嬾少鹿譌字履足多剖裂茨教作履今江南知織履皆充之教也齊民要術云茨充為桂陽令俗不種桑無蠶織絲麻之利民惰窳少麄履足多剖裂血出盛冬皆然燎炙充教民益種桑柘養蠶織履復令種苧麻數年之間大賴其利黃溪東有馬嶺山在郴州城北七里又名蘓僊嶺髙六百餘丈廣圓四十許里漢末有郡民蘇躭栖逰此山桂陽列僊傳云躭郴縣人少孤養母至孝言語虛無時人謂之癡常與衆兒共牧牛更直為帥録牛無散每至躭為帥牛輒徘徊左右不逐自還衆兒曰汝直牛何道不走邪躭曰非汝曹所知即靣辭母云受性應僊當違供養涕泗又說年上當有来字年將疫疫死者略半穿一井飲水可得無恙如是有哭聲甚哀見躭乘白馬還此山中百姓為立壇祠民安歲登民因為馬嶺山按列僊傳有躭既僊去後其母死躭來山頭哭之人不見其形但聞哭聲今節去其母死云云但有如是有哭聲甚哀句似于上下文義末足未審是道元所節抑屬後人刻本譌脫也又洞神傳云躭初去時告其母云明年大疫取庭前井水飲之無恙果如其言闔門元吉母年百餘歲終鄉人共葬之聞山上有人哭聲服除乃止神僊傳云躭母既終葬後州東北牛脾山紫雲葢上有號哭聲知蘇君之神也因見白馬常在嶺上遂改牛脾山為白馬嶺黃水又北流注于耒原本譌来水謂之郴口耒水又西逕華山之隂亦曰華石山孤峰特聳枕帶雙流東則黃溪耒水之交㑹也耒水東流㳂注不得過其縣西也兩㟁連山石泉懸溜行者輒徘徊留念情不極巳也
18 	又北過便縣之西今郴州治永興縣縣故惠帝封長沙王子呉淺為侯國呉芮封長沙王淺乃芮子也王莽之便屏也縣界有溫泉水在郴縣之西北左右有田數十頃資之以漑常以十二月下種明年三月穀熟度此水冷不能生苗溫水所漑年可三登其餘波散流入于耒水也明一統志郴州城北二十里有溫泉平地涌出如湯可以愈瘍東流合郴水荆州記云郴縣西北有温泉其下流有田十數畝常于十二月下種來年三月榖登一歲三熟
19 	又西北過耒陽縣之東
20 	耒陽舊縣也葢因水以制名王莽更名南平亭東傍耒水水東肥南有郡故城縣有漢疑作肥水東出侯計山在今衡州耒陽縣東七十里肥水所出其水清澈冬溫夏冷西流謂之肥川川之北右盧塘塘池八頃其深不測有大魚常至五月輒一奮躍水涌數丈波襄四陸細魚奔迸隨水登㟁不可勝計又云大魚將欲鼓作諸魚皆浮聚水側注西北逕蔡洲州西即蔡倫宅傍有蔡子池蔡倫宅在耒陽縣治西南內有蔡子池湘中記池南有石臼即倫舂紙臼唐別駕李懸以臼入貢倫漢黃門郎順帝之世擣故魚網為紙用代簡素自其始也東觀漢記黃門蔡倫作尚方紙所謂蔡侯紙也
21 	又北過酃縣東
22 	縣有酃湖湖中有洲洲上民居彼人資以給釀酒甚醇美謂之酃酒歲常貢之湖邊尚有酃縣故城治此西北去臨承縣一十五里從省𨽻十三州志曰大別水南出耒陽縣太山北至酃縣入湖也
23 	北入于湘
24 	耒水西北至臨承縣而右注湘水謂之耒口也洣水出荼陵縣上鄉西北過其縣西今屬長沙府水出江州安城郡廣興縣太平山西北流逕荼陵縣之南漢武帝元朔四年封長沙定王子節侯訢之邑也王莽更名聲鄉矣洣水又屈而過其縣西北流注也地理志謂之泥水者也
25 	又西北過攸縣南今屬長沙府攸水出東南安城郡安復縣封侯山西北流逕其縣北縣北帶攸溪葢即溪以名縣也攸水源出江西安福縣封侯山西流逕鳯嶺至攸縣東與洣水合流又至荼陵江口入于湘漢武帝元朔四年封長沙定王子則為攸輿侯即地理志所謂攸縣者也攸水又西南流入荼陵縣入于洣水也
26 	又西北過隂山縣南
27 	縣本陽山縣也縣東北猶有陽山故城即長沙孝王子宗之邑也言其勢王故塹山堙谷改曰隂山縣縣上有容水自侯曇山下注洣水謂之容口洣水又西北逕其縣東又西逕厯口縣有厯水水有大水容一百石水出于此水因以名曰容水下注洣水謂之厯口洣水又西北與洋湖水㑹水出縣西北樂藪岡下洋湖湖去罡七里湖水下注洣謂之洋湖口洣水東北有峨山縣東北又有武陽龍尾山並僊者羽化之處上有僊人及龍馬跡於其處得遺咏雖神栖白雲屬想芳流藉念泉鄉遺咏在兹覽其餘誦依然息逺匪直邈想霞蹤愛其文咏可念故端牘抽札以詮其咏其畧曰登武陽觀樂藪峨嶺千㽔洋湖口命蜚螭駕白駒臨天水心踟蹰千載後不知如葢勝賞神鄉秀情超拔矣
28 	又西北入于湘
29 	漉水出醴陵縣今屬長沙府東漉山西過其縣南醴陵縣髙后四年封長沙相侯起為國縣南臨渌水水東出安城鄉翁陵山余謂漉渌聲相近後人藉便以渌為稱雖翁陵名異而即麓是同明一統志渌水在醴陵縣學前其水涌自地脉如絲如霧用白器入水酌而澄之其色深緑可以書字
30 	屈從縣西北流至漉浦注入于湘瀏水出臨湘縣東南瀏陽縣今屬長沙府西北過其縣東北與澇溪水合瀏陽水在長沙府城北五里源出大圍山
31 	瀏水出縣東江州豫章縣首禆山道源西北流逕其縣南縣慿溪以即名也又西北注于臨湘縣也西入于湘
32 	㵋水出豫章艾縣今為南昌府寧縣春秋左氏傳曰呉公子慶忌諫夫差不納居於艾是也王莽更名治翰
33 	西過長沙羅縣西
34 	羅子自枝江徙此世猶謂之為羅侯㵋水又西流積而為陂謂之町湖也
35 	又西逕累石山入于湘水累石山在北亦謂之五木山山方尖如五木狀故俗人藉以名之五木者摴蒲之戯也李翺有五木經山在羅口北㵋水又在羅水南流注于湘謂之東町口者也
36 	贛水出豫章南野縣今為贛州信豐縣西北過贛縣東今贛州府治山海經曰贛水出聶都山東北流注于江入彭澤西也班固稱南野縣彭水所發東入湖漢水庾仲初謂大庾嶠水北入豫章注于江者地理志曰豫章水出贛縣西南而北入于江葢控引衆流總成一川雖稱謂有殊言歸一水矣故後漢郡國志曰贛有豫章水雷次宗云似因此水為其地名雖十川均流而此源最逺故獨受名焉按雷次宗豫章記曰十川均流而此源最逺所謂十川者贛廬牽淦旴濁餘鄱僚循為十也此源謂贛水也九水俱入于贛水諸本作北源誤矣贛即豫章湖漢牽即南水濁當作蜀循當作修淦僚則漢志所無道元悉從雷記聶都山在南安府崇義縣西南六十里王象 章水所經非所出也劉澄之曰縣東南有章水西有貢水西是為謬也縣治二水之間二水合贛字因以名縣焉劉氏專以字說水而不知逺失其實矣豫章水導源東北流逕南野縣北贛川石岨水急行難傾波委注六十餘里逕贛縣東縣即南康郡治晉太康五年分廬江立豫水右㑹湖漢水水出雩都縣今屬贛州府導源西北流逕金鷄石其石孤竦臨水耆老云時見金雞出於石上故石取名焉湖漢水又西北逕贛縣東西入豫章水也明一統志貢水漢志名胡漢水源出汀州新樂山經瑞金南入㑹昌北㑹雩都寧都諸水至贛州府城北㑹于章水章水漢志名彭水源出南安府聶都山流至府城西環城而北㑹于貢水贛水在府城北貢章二水合而為一故名今按酈元頗非之然近世皆宗其說以豫章為章水湖漢為貢水二水合流自縣起至萬安縣凡十八灘惟黄公灘最險俗譌為惶恐灘
37 	又西北過廬陵縣西今江西吉安府治及諸屬縣地故城在吉安府泰和縣闕八十里廬陵縣即王莽之桓亭也十三州志曰稱廬水西出長沙安復縣今吉安府安福縣本漢安平安成二縣地安平屬豫章郡安成屬長沙國後漢改安平曰平都屬廬陵郡呉置安成郡治平都晉改為安復縣武帝元光六年封長沙定王子劉蒼為侯國即王莽之用成也呉寶鼎中立以為安城郡東至廬陵入湖漢水也
38 	又東北過石陽縣西今廬陵縣北六十里有石陽故城晉廬陵郡治也漢和帝永平九年分廬陵立漢獻帝初平一作興平二年呉長沙桓王立廬陵郡治此豫章水又逕其郡南城中有井其水色半青半黃黃者如灰汁取作飲粥悉皆金色而甚芬香異物志云廬州城中有一井中有二色水半青半黄黄者如灰汁取作麋粥皆金色土人呼灰汁為金因名為金井
39 	又東北過漢平縣南又東北過新淦縣西今屬臨江府牽水西逕宜春縣漢武帝元光六年封長沙定王子劉成為侯國王莽之循曉也按漢志當作修曉牽水又東逕呉平縣晉縣屬豫章郡舊漢平也晉太康元年改為呉平矣牽水又東逕新淦縣即王莽之偶亭而疑譌注于豫章水湖漢及贛並通稱也又淦水出其縣下注于贛水漢志新淦縣下應劭曰淦水所出西入湖漢今臨江府清江縣東六十里有新淦故城又北過南昌縣西今江西省治
40 	旴水出南宮縣南宮當作南城漢志南城縣下旴水西北至南昌入湖漢西北流逕南昌縣南西注贛水又有濁水注之濁漢志作蜀建成縣下蜀水東至南昌入湖漢明一統志蜀水在今南昌府城西南六十里一名筠河自瑞州髙安縣東流入南昌境與闕水合合流吉安府亦有蜀水注云在泰和縣東與禾 水勢湍急奔瀉如蜀江故名似是兩水非同一源也水出康樂縣故陽樂也濁水又東逕望蔡縣康樂望蔡皆屬漢縣縣因汝南上蔡民萍居此土晉太康元年改為望蔡縣濁水又東逕建成縣今為臨江府治漢武帝元光四年按表當作元朔四年封長沙定王劉拾為侯國王莽更之名曰多聚也縣出然石異物志曰石色黄白而理疎以水灌之便熱以鼎著其上炊足以熟置之則冷灌之則熱如此無窮元康中雷孔章入洛齎石以示張公張公曰此謂然石於是乃知其名濁水又東至南昌縣東流入于贛水贛水又厯白杜西有徐孺子墓呉嘉禾中太守長沙徐熙於墓隧種松太守南陽謝景於墓側立碑永安中太守梁郡夏侯嵩於碑傍立思賢亭松大合抱亭世修治至今謂之聘君亭也贛水又北厯南塘塘之東有孺子宅際湖南小洲上宋曽鞏徐孺子祠堂記章水北逕南昌城西歴白社其西有孺子墓又北厯南塘其東為東湖湖南小洲上有孺子宅號孺子臺呉嘉禾中太守徐熙於孺子墓隧種松太守謝景于墓側立碑晉永安中太守夏侯暠於碑傍立思賢亭世世修治至拓拔魏時謂之聘君亭今亭尚存而湖南小洲世不知其嘗為孺子宅又嘗為臺也予為太守之明年始即其處結茒為堂圖孺子像祀以中牢率州之賓屬拜焉孺子名稚南昌人髙尚不仕太尉黃瓊辟不就桓帝問尚書令陳蕃徐稚袁宏誰為先後蕃答袁生公族不鏤自彫至於徐稚傑出薄俗故宜為先桓帝備禮徵之不至後漢書徐穉傳桓帝問陳蕃曰徐穉袁閎韋著孰為先後蕃對曰閎生出公族聞道漸訓著長於三輔禮義之俗所謂不扶自植不鏤自彫至於徐穉者爰自江南卑薄之域而角立傑出宜當為先太原郭林宗有母憂穉往弔之置生蒭於廬前而去衆不知其故林宗曰必孺子也詩云生蒭一束其人如玉吾無德以堪之年七十二卒贛水又逕谷何氏改句鹿洲舊作大艑處北堂書鈔云豫章城西有䑦𦪇洲去度支步可二里是呂蒙作䑦𦪇大艑處廣雅䑦𦪇船也此作谷鹿未詳贛水又北逕南昌縣城西於春秋屬楚即令尹于蕩師于豫章者也秦以為廬江南部漢髙祖六年始命灌嬰以為豫章郡治此即灌嬰所築也何氏云灌嬰當作陳嬰漢書髙惠功臣表堂邑侯陳嬰定豫章浙江都漸 按何氏以意改陳嬰恐非是灌嬰傳亦有定豫章之文則酈注恐不誤也又按通典豫章有灌嬰城亦云灌嬰所築王莽更名縣曰宜善郡曰九江焉劉歆云湖漢等九水入彭蠡故言九江矣陳蕃為太守署徐稚為功曹蕃在郡不接賔客唯穉來特設一榻去則懸之此即懸榻處也建安中更名西安晉又名為豫章城之南門曰松楊門門內有樟樹髙七丈五尺大二十五圍枝葉扶疎垂隂數畝應劭漢官儀曰豫章郡樹生庭中故以名郡矣此樹嘗中枯逮晉永嘉中一旦更茂豐蔚如初咸以為中宗之祥也禮斗威儀曰君政訟平豫章常為生太興中元皇果興大業於南故郭景純南郊賦云弊樟擢秀於祖邑是也以宣王祖為豫章故也晉書宣帝紀曽祖量字公度官豫章太守贛水北出際西北厯度支步是晉度支校尉立府處步即水渚也贛水又逕郡北為津步步有故守要明當作賈萌復漏廟字賈萌廟在今新建縣治北與安成侯張普爭地為普所害即日靈見津渚故民為立廟焉太平御覽引安成記云賈萌為豫章太守與安成侯張普爭境戰于新茨之野為普所害與此正同而謝承漢書則云賈萌為豫章太守王莽簒漢舉兵誅莽不克而死與此異水之西㟁有磐石謂之石頭津步之處也西行二十里曰散原山疊障四周杳邃有趣晉隆安末沙門竺曇顯建精舎於山南僧徒自逺而至者相繼焉西北五六里有洪井飛流懸注其深無底舊說洪崕先生之井也北五六里有風雨池言山髙瀨激激著樹木樹木二字疑譌霏散逺灑若雨西有鸞罡洪崕先生乘鸞所憇泊也罡西有鵠嶺云王子喬控鶴所逕過也有二崕疑當作峯號曰小簫按項本作號曰大簫小簫言簫史所逰萃處也雷次宗云此乃繫風捕影之論據實本所未辨聊記奇聞以廣井魚之聽矣又案謝莊詩莊嘗逰豫章觀井賦詩言鸞罡四周有水謂之鸞陂似非虛論矣東疑漏去字太湖二字疑十里二百二十六步北與城齊南縁迴折至南塘本通大江增減與江水同漢永元中太守張躬築塘以通南路兼遏此水冬夏不増減水至清深魚甚肥美每於夏月江水溢塘而過居民多被水害至宋景平元年太守蔡君西起堤開塘為水門水盛則閉之內多則洩之自是居民少患矣贛水又東北逕王步步側有城云是孫奮為齊王鎮此城之渚呉志孫奮字子揚權仲姬之子也太元二年立為齊王權薨諸葛恪秉政移奮南昌今謂之王步葢齊王之渚步也郡東南二十餘里又有一城號曰齊王城築道相通葢其離宮也贛水又北逕南昌左尉廨西漢帝時九江梅福為南昌尉居此後福一旦捨妻子去九江傳云得僊贛水又北逕龍沙西沙甚潔白髙峻而陁有龍形連亘五里中舊俗九月九日升髙處也昔有人於此沙得故冡刻磚題云西去江七里半筮言其吉卜言其凶而今此冡垂沒于水所謂筮短龜長也贛水又逕郴丘城下建安四年孫䇿所築也雷次宗豫章記云建安四年孫䇿破劉勲於潯陽欲謀取豫章太守華歆于郡下流一百四十里臨江築椒丘城以備之江表傳云孫䇿在椒丘遣虞翻華歆即其地也今在南昌府城 一百四十里贛水又厯釣圻邸閣下度支校尉治太尉陶侃移置此也舊夏二字疑譌月邸閣前洲沒去浦逺景平元年校尉豫章因運出之力疑作别於渚次聚石為洲長六十餘丈洲裏可容數十舫贛水又北逕鄡陽縣鄡陽漢屬豫章郡晉屬鄱陽郡劉宋時廢故城在今饒州府西一百四十里王莽豫章縣也餘水注之水東出餘汗縣今饒州府餘干樂平等縣王莽名之曰治干也餘水北至鄡陽縣注贛水贛水又與鄱水合水出鄱陽縣東今為饒州府治故城在府城東六十里西逕其縣南武陽鄉也地有黃金可采王葬改曰鄉亭孫權以建安十五年分為鄱陽郡水上當有鄱字水又西流注於贛又有僚水入焉其水導源建昌縣今屬南康府漢元帝永光二年分海昏立僚水東逕新呉縣今為南昌奉新縣漢中平中立僚水又逕海昏縣王莽更名宜生謂之上僚水又謂之海昏江分為二水縣東津上有亭為濟渡之要其水東北逕昌邑而東出豫章大江謂之曰慨漏口字今南康府建昌縣西六十里有昌邑城豫章大江謂潯陽江也昔漢昌邑王之封海昏也每乘流東望輒憤慨而還世因名焉豫章記曰昌邑城東十三里縣列江邊名慨口出豫章大江之口也其一水枝分別注入于循一作修水按修循二字古通用水也
41 	又北過彭澤縣西今南康府治及九江府彭澤縣循水出艾縣而東北逕豫章寧縣故西安也晉太康元年更從今名循水又逕疑衍東北逕永循縣今南康府安義縣西南四十里有永修廢縣漢靈帝中平二年立循水又東北注贛水其水總納十川同溱疑譌宋本作凑一瀆俱注於彭蠡也
42 	北入于江
43 	大江南贛水總納洪流東西四十里而清潭逺漲緑波凝浄而㑹注于江川
44 	禹貢錐指以今輿地言之贛水自湖廣郴州宜章縣流入江西崇義縣界厯上猶南康並屬南安府贛縣贛州府治萬安泰和廬陵吉水永豐並屬吉安府峡江新淦清江並屬臨江府豐城至南昌入彭蠡湖並屬南昌府又北厯星子都昌並屬南康府德化湖口並屬九江府注於大江春夏時彭蠡浩蕩無涯及乎霜降水涸則贛川如帶而巳此水自昔有南江之稱鄭康成說三江云右㑹彭蠡為南江南史王僧辨傳陳霸先自嶺南起兵討侯景出南江行至湓口胡三省曰贛水謂之南江唐張九齡都督洪州有望江南入始興郡路詩又有自豫章南還江上作云歸去南江水磷磷見底清豫章水之為南江其来已久非宋人臆說也
45 	廬江水出三天子都北過彭澤縣西北入于江山海經三天子都一曰天子鄣王彪之廬山賦敘曰廬山彭澤之山也雖非五嶽之數穹隆嵯峨實峻極之名山也孫放廬山賦曰尋陽郡南有廬山九江之鎮也臨彭蠡之澤按平敞之原山圖曰山四方周四百餘里疊鄣之巖萬仞懐靈抱異包諸僊跡豫章舊志曰廬俗字君孝本姓匡父東野王共鄱陽令呉芮佐漢定天下而亡漢封俗於鄡陽曰越廬君俗兄弟七人皆好道術遂㝢精於洞庭何氏改宮亭之山故世謂之廬山漢武帝南巡覩山以為神靈封俗大明公逺法師廬山記曰殷周之際匡俗先生奚道何氏據後漢書注改受道僊人其逰此山時人謂其所止為神僊之廬因以名山矣又案周景式曰廬山匡俗字子孝本東里子出周武王時生而神靈屢逃徴聘廬於此山時人敬事之俗後化僊空廬尚存弟子覩室悲哀哭之旦暮同烏號世稱廬君故山取號焉斯乃傳聞之談非實證也故豫章記以廬為姓因廬以氏周氏逺師或託廬墓為辭假慿虛以託稱二證旣違三情互爽按山海經創志大禹記録逺矣故海內東經曰廬山出三天子都入江彭澤西是曰廬江之名山水相依互舉殊稱明不因匡俗始正是好事君子強引此類用成章句耳又按張華博物志曹著傳其神自云姓徐受封廬山後呉猛經過山神迎猛猛語曰君王此山近六百年符命巳盡不宜久居非據猛又贈詩云仰矚列僊館俯察王神宅曠載暢幽懐傾葢付三益此乃神道之事亦有換轉理難詳矣呉猛隱山得道者也尋陽記曰廬山上有三石梁長數十丈廣不盈尺杳然無底呉猛將弟子登山過此梁見一翁坐桂樹下以玉盃承甘露漿與猛又至一處見數人為猛設玉膏猛弟子竊一寶欲以來示世人梁即化如指猛使送寶還手牽弟子令閉眼相引而過其山川明淨風澤清曠氣爽節和土沃民逸嘉遁之士繼響窟巖龍潛鳯采之賢往者㤀歸矣秦始皇漢武帝及太史公司馬遷咸升其巖望九江而眺鍾彭焉廬山之北有石門水水出嶺端有雙石髙竦其狀若門因有石門之目焉水導雙石之中懸流飛㴻近三百許步下散漫數十步上望之連天若曵飛練于霄中矣下有磐石可坐數十人冠軍將軍劉敬宣每登陟焉其水厯澗逕龍泉精舎南太元中沙門釋惠逺所建也其水下入江嶺南即彭蠡澤西天子障也峰蹬險峻人跡罕及晉廬山諸道人逰石門詩序云石門在精舎南十餘里一名障山基連大嶺體絶衆阜闢三泉之㑹並立而開流傾巖𤣥映其上蒙形表於自然故因以為名此雍廬山之一隅實斯地之奇觀皆傳之於舊俗而未覩者衆將由懸瀨險峻人獸迹絶逕迴曲阜路阻行艱故罕經焉嶺南有大道順山而下有若畫焉傳云匡先生所通一作逰至江道巖上有宮殿故基者三以次而上最上者極於山峰山下又有神廟號曰宫亭廟故彭湖亦有宮亭之稱焉余按爾雅云大山曰宮何氏云爾雅以大山宮小山為句道元所引誤矣按爾雅釋大山宫小山霍郭注宫圍繞之也宋邢昺疏曰小山在中大山在外圍繞之山形如此者名霍非謂大山名宮小山名霍也據疏則道元所引固誤但酈是北魏時人邢是沛宋時人先後相去㡬五百年焉知不如酈氏作大山曰宫為句乎豈先引在數百年之前者不可信而疏在數百年之後者反可信乎况景純之注亦僅曰宮圍繞之也初無以大山圍小山之說邢疏近乎穿鑿若果以宮小山為句則霍上當有曰字何之駁亦未允當兩存之可也宫之為名葢起於此不必一疑譌由三宮也山廟甚神能分風擘流住舟遣使行旅之人過必敬祀而後得去故曹毗咏云分風為貳擘流為兩昔呉郡太守張公直自守徵還道逰廬山子女觀祠婢指女戯妃像人其妻夜夢致聘怖而遽發明引中流而船不行合船驚懼曰愛一女而合門受禍公直不忍遂令妻下女於江其妻布席水上以其亡兄女代之而船得進公直方知兄女怒妻曰吾何面於當世也復下巳女於江中將度逕見二女於㟁側傍有一吏立曰吾廬君主簿敬君之義悉還二女故干寶書之於感應篇焉山東有石鏡照水之所出有一圓石懸崖明淨照見人形晨光初曜則延曜入石豪細必察故名石鏡焉又有二泉常懸注若白雲帶山廬山記曰白水在黃龍南即瀑布也水出山腹挂流三四百丈飛湍林表望若懸素注處悉巨井其深不測其水下入江淵廬山之南有上霄石髙壁緬然與霄漢連接秦始皇三十六年嘆斯岳逺遂記為上霄焉上霄之南大禹刻石誌其丈尺里數今猶得刻石之號焉湖中有落星石周迴百餘歩髙五丈上生竹木傳云有星墜此因以名焉又有孤石介立太湖中周迴一里竦立百丈矗然髙峻特為瓌異上生林木而飛禽罕集言其上有玉膏可採所未詳也耆舊云昔禹治洪水至此刻石紀功或言秦始皇所勒然歲月巳乆莫能辨之也
46 	水經注集釋訂訛卷三十九
43.卷四十
1 	欽定四庫全書
2 	水經注集釋訂訛卷四十歸安沈炳巽撰
3 	漸江水　　斤江水
4 	漸江水出三天子都
5 	山海經謂之㳺江也地理志云水出丹陽黝縣今屬徽州府及祁門縣南蠻中北逕其縣南有博山山上有石特起十丈上峰若劒杪時有靈鼓潛發官長臨縣以山鼓為候一鳴官長一年若長雷發聲則官長不反㳺江又北厯黝山縣居山之陽故縣氏之漢成帝鴻嘉二年以為廣德國封孫雲客主於此漢書成帝紀鴻嘉二年六月立中山憲王孫雲客為廣德王晉太康中以為廣德縣今為江南廣德州分𨽻宣城郡㑹稽陳業潔身清行遁跡此山孔曄㑹稽志云陳業上虞人為㑹稽太守潔身修行志懐霜雪貞亮之信同操抑下遭漢中微委官棄禄遁跡黟歙以求其志浙江又北逕翕縣東今徽州府治與一小溪合水出縣東北翁山西逕故城南又西南入浙江又東逕遂安縣晉縣屬新安郡本漢歙縣南境今屬浙江嚴州府南溪廣二百步上立杭以相通水甚清深潭不掩鱗故名新安分歙縣立之晉太康中又改從今名浙江又左合絶溪溪水出始新縣西本漢歙縣地呉置始新縣今為嚴州府淳安縣東逕縣故城南為東西長溪溪有四十七瀨濬流驚急奔波聒天孫權使賀齊討黟歙山賊賊固黟之林厯山在黟縣西南一十里山甚峻絶又工禁五兵齊以鐵杙琢山升出不意人以白棓繫之氣禁不行遂用奇功平賊呉志賀齊傳齊字公苗㑹稽山隂人也為威武中郎將討丹陽黟歙賊黟賊陳僕祖山等屯林厯山山四面壁立髙數十丈徑路危狭不容刀楯賊臨髙下石不可得攻軍住經日軍吏患之齊身出周行觀視行便隂募輕㨗士為作鐵戈密于隱險賊所不備處以戈拓斬山為縁道夜令潛上乃多懸布以援下人聞得上百數人四面流布俱鳴鼓角齊勒兵待之賊夜鼔聲四合謂大軍悉巳得上驚懼惑亂不知所為守路備險者皆走還依衆大軍因是得上大破僕等餘皆降交抱朴子曰昔賀將軍討山賊賊中有善禁者每當 戰官軍刀劍不得抜弓弩射矢皆還自向輒致不利賀曰吾聞金有刃者可禁蟲有毒者可禁其無刃之物無毒之蟲則不可禁乃多作勁木白棓選精卒五千人為先登盡捉棓賊恃其冇善禁者了不嚴備于是官軍以白棓擊之禁者果不復行所擊殺者萬計於是立始新之尉於歙之華鄉令齊守之按齊傳云齊表分歙為新定黎陽休陽并黟歙凡六縣權遂割為新都郡齊為太守立府於始新據傳則尉似宜作府字宋本作都尉亦恐非是後移出新亭晉太康元年改曰新安郡溪水東注浙江浙江又東北逕建德縣南今為嚴州府治縣北有鳥山山下有廟廟在縣東七里廟渚有大石髙十丈五尺圍宋本作五十圍水瀨濬激而能致雲雨浙江又東逕壽昌縣南自建德至此八十里中有十二瀨瀨皆峻險行旅所難縣南有孝子夏先墓先少喪二親負土成墓數年不勝卒浙江水又北逕新城縣今屬杭州府桐溪注之水出呉興郡晉立於潛縣今屬杭州府北天目山山極髙峻崕嶺竦疊西臨後澗山上有霜木皆是數百年樹謂之翔鳯林東面有瀑布下注數畝深沼名曰蛟龍池池水南逕流縣西為縣之西溪在武林山西溪水又東南與紫溪合水出縣西百丈山即潛山也山擬作出水東南流名為紫溪明一統志在於潛縣南三十里源出天目山龍湫過昌化栁源兩溪合流入分水縣界溉田四千餘頃有石在溪南屹立其聲清越名響石中道挾水有紫色磐石石長百餘丈望之如朝霞又名此水為赤瀨葢以倒影在水故也紫溪又東南流逕白山之隂山甚峻極北臨紫溪又東南連山挾水兩峰峙交反頂對石往往相捍十餘里中積石磊阿相挾而上澗下白沙細石狀若霜雪水木相映泉石爭暉名曰樓林紫溪東南流逕桐廬縣東今屬嚴州府桐江在縣北三里亦名桐溪為桐溪孫權籍溪之名以為縣目割富春之地立桐廬縣自縣至於潛凡十有六瀨第二是嚴陵瀨瀨帶山山下有石室漢光武時嚴子陵之所居也故山及瀨皆即人姓名之山下有磐石周迴十數丈交枕潭際葢陵所㳺也嚴陵山在桐廬縣西三十里一名富春山前臨大江上有東西二釣臺桐廬溪又北逕新城縣入浙江縣故富春也孫權省并桐廬咸和元年復立為縣浙江又東北入富陽縣今屬杭州府故富春也晉后名春改曰富陽也晉書宣穆張皇后諱春華生景帝文帝故諱春字曰陽春秋曰陽秋富春曰富陽也東分為湖浦浙江又東北逕富春縣南縣故王莽之誅歲也江南有山孫武皇之先所葬也漢末墓上有光如雲氣屬天黄武四年呉志作五年孫權以富春為東安郡分置諸縣以討士宗呉志呉主傳黄武五年分三郡惡地十縣置東安郡以全琮為太守平討山越此云以討士宗葢誤以全為士以琮為宗又脱為太守以下數字故難解耳浙江又東北逕亭山西山上有孫權父冡
6 	北過餘杭今屬杭州府東入于海浙江逕縣左合餘干擬作杭大溪江北即臨安縣界水北對郭文宅宅傍山面溪宅東有郭文墓晉建武元年驃騎王導迎文置之西園文逃此而終臨安令改葬之晉書隱逸傳郭文字文舉河內軹人少愛山水尚嘉遯鹿表葛巾區種菽麥王導聞其名迎至西園七年未嘗出入亘逃歸臨安結廬舎于山中後以病卒臨安令萬寵葬之於所居之處而祭哭之建安十六年縣民郎雅亂賀齊討之孫權分餘杭立臨水縣晉改曰臨安縣因崗為城南門尤髙謝安蒞郡㳺縣逕此門以為難為亭長浙江又東逕餘杭故縣南新縣北秦始皇南逰㑹稽途出是地因立為縣王王莽之晉睦也漢志莽曰進睦漢末原本譌未陳渾移築南城縣後溪南大塘即渾立以防水也縣南有三碑是顧颺范甯等碑縣南有大壁山按圖經餘杭有大滌山在縣南十八里此云大壁當即大滌也郭文自陸渾遷居也浙江又東逕烏傷縣北今為金華府治及東陽等縣王莽改曰烏孝郡國志謂之烏傷呉苑曰東陽顔烏以淳孝著聞後有羣烏銜鼓集顔烏所居之村烏口皆傷一境以為顔烏至孝故致兹烏一本兹作慈疑譌疑烏字或作鼓字欲令孝聲逺聞又名其縣曰烏傷矣異苑云羣烏銜鼓集顔所居村烏口皆傷一境以為顔至孝故致慈烏來萃銜鼓之故令襲者逺聞即以鼓處立縣名烏傷王莽改曰烏孝以章其行迹云浙江又東北流至錢塘縣今杭州府治穀水入焉水源西出太末縣漢志大末縣穀水東北至錢唐入江漢太末縣今為衢州府治及諸屬縣榖水在今龍㳺縣北五里縣是越之西部姑蔑之地也秦以為縣王莽之末理也漢志作末治此作理唐時避諱也呉寶鼎中分㑹稽𨽻東陽郡穀水東逕獨松故塜下塜為水毀其磚文筮言吉龜言凶百年墮水中今則同龜繇矣穀水又東逕長山縣南今為金華府治金華縣與永康水合縣西東陽郡治也縣漢原本譌滿獻帝分烏傷立郡呉寶鼎中分㑹稽置城居山之陽或謂之長僊縣也言赤松採藥此山因而居之故以為名後傳呼乖謬字亦因改溪水南出永康縣今屬金華府縣赤烏中分烏傷上浦立劉敬叔異苑曰孫權時永康縣有人入山遇一大龜即束之以歸龜便言曰㳺不量時為君所得擔者怪載出欲上呉王夜宿越里纜船於大桑樹宵中樹忽呼龜曰元緒奚事爾也龜曰行不擇日今方見烹雖雖下當有然字盡南山之樵不能潰我樹曰諸葛元遜識性淵長必致相困令求如我之徒計將安泊龜曰子明無多辭既至建業權將煑之燒柴萬車語猶如故諸葛恪曰然以老桑乃熟獻人仍疑作乃說龜言權使伐桑取煮之即爛故野呼龜曰元緒其水飛湍北注至縣南門入穀水穀水又東定陽溪水注之上承信安縣之蘇姥布疑作泉縣本新安縣晉武帝太康三年改曰信安今為嚴州府淳安縣水懸百餘丈瀨勢飛注狀如瀑布瀨邊有如石床床上有石牒長三尺許有似雜綵帖也東陽記云信安縣有縣室坂晉中朝時有民王質伐木至石室中見童子四人彈琴而歌質因留倚柯聽之童子以一物如棗核與質質含之便不復饑俄傾童子曰其歸承聲而去斧柯漼然爛盡既歸質去家巳數十年親情凋落無復向時比矣其水分納衆流混波東逝逕定陽縣夾㟁縁溪悉生支竹及芳枳木連雜以霜菊金橙白沙細石狀若凝雪石溜湍波浮響無輟山水之趣尤深人情縣漢獻帝分信安立溪亦取名焉溪水又東逕長山縣北北對髙山山下水際是赤松羽化之處也炎帝少女追之亦俱僊矣列僊廟赤松子神農時雨師也服水玉以教神農能入火不燒常止王母石室中隨風雨上下炎帝少女追之亦得僊俱去後人立廟於山下溪水又東入于穀水又東逕烏傷縣之雲黃山山下臨溪水水際石壁傑立髙一百許丈又與呉寧溪水合水出呉寧縣下逕烏傷縣入穀謂之烏傷溪水閩中有徐登者女子化為丈夫與東陽趙昞並善越方越方即封禪書所謂越巫越祝者也時遭兵亂相遇於溪各示所能登先禁溪水為之不流昞次禁枯栁栁為生荑二人相視而笑登年長昞師事之後登身故昞東入章安百姓未知昞乃升茅屋支鼎而㸑主人驚怪昞笑而不應屋亦不損又嘗臨水求渡船人不許昞乃張葢坐中長嘯呼風亂流而濟於是百姓神服從者如歸章安令惡而殺之民立祠於永寧而蚊蚋不能入昞秉道懐術而不能全身避害事同萇𢎞宋元之龜詳左傳及史記龜䇿傳厄運之來故難救矣穀水又東入錢塘縣而左入浙江故地理志曰穀水自太末東北至錢塘入浙江是也浙江又東逕靈隱山山在四山之中有髙崕洞穴左右有石室三所又有孤石壁立大三十圍其上開散狀似蓮花昔有道士歸朱本作長往不歸或因以稽留為山號山下有錢塘故縣浙江逕其南王莽更名之曰泉亭地理志曰㑹稽西部都尉治錢塘記曰防海大塘在縣東一里許郡議曹華信家議立此塘以防海水始開募有能致一斛土者即與錢一千旬月之間來者雲集塘未成而不復取於是載土石者皆棄而去塘以之成故改名錢塘焉縣南江側有明聖湖父老傳言湖有金牛古見之神化不測湖取名焉縣有武林山武林水所出也闞駰云山出錢水東入海呉地記言縣唯浙江今無此水縣東有定巳疑作包諸山皆西臨浙江水流於兩山之間江川急濬兼濤水晝夜再來來應時刻常以月晦及望尤大至二月八月最髙峨峨二丈有餘呉越春秋以為子胥文種之神也昔子胥死於呉而浮尸于江呉人憐之立祠於江上名曰胥山呉録曰胥山在太湖邊去江不百里故曰江上文種成疑譌於越而伏劍于山隂越人哀之葬於重山文種既𦵏一年子胥從海上負種俱去㳺夫江海故潮水之前揚波者伍子胥後重水者大夫種是以枚乘曰何氏云元人以七發之曲江為浙江葢因此書引枚生語也濤無記焉然海水上潮江水逆流似神而非於是處焉秦始皇三十七年將逰㑹稽至錢塘臨浙江所不能渡故道餘杭之西津也浙江北合詔息湖湖本名阼湖因秦始皇帝巡狩所憇故有詔息之名也浙江又東合臨平湖異苑曰晉武時呉郡臨平㟁崩出一石鼓打之無聲以問張華華曰可取蜀中桐材刻作魚形扣之則鳴矣於是如言聲聞數十里劉道民宋孝武帝小字詩曰事有逺而合蜀桐鳴呉石傳言此湖草穢壅塞天下亂是湖開天下平孫皓天璽元年呉郡上言臨平湖自漢末穢塞今更開通又於湖邊得石圅函中有小石青白色長四寸廣二寸餘刻作皇帝字於是改天冊為天璽元年孫武以為元皇中興之符徵五湖之石瑞也錢塘記曰桓元之難湖水色赤□□如丹湖水上通浦陽江下注浙江名曰東江行旅所從以出浙江也又逕㑹稽山隂縣有苦竹里里有舊城言勾踐封范蠡子之邑也浙江又東與蘭溪合湖南有天柱山湖口有亭號曰蘭亭亦曰蘭上里太守王羲之謝萬兄弟數往造焉呉郡太守謝朂封蘭亭侯葢取此亭以為封號也太守王廙之移亭在水中晉司空何無忌之臨郡也越亭於山椒極髙盡眺矣亭宇雖壊基陛尚存浙江又逕越王允常冡北冡在木客村耆彥云勾踐使工人伐榮楯欲以獻呉久不得歸工人憂思作木客吟後人因以名地勾踐都琅琊欲移允常冡冡中生分分呉越春秋作標風飛沙射人人不得近勾踐謂不欲遂止浙江又東北得長湖口湖廣五里東西百三十里沿湖開水門六十九所下漑田萬頃比瀉長江湖南有覆㪷山周五百里北連鼓吹山山西枕長谿谿水下注長湖山之西嶺有賀臺越入呉還而成之故號曰賀臺又有秦望山在州城正南為衆峰之傑陟境便見史記云秦始皇登之以望南海自平地以取山頂七里縣嶝孤危峭路險絶記云扳蘿捫葛然後能升山上無髙木當由地逈多風所致山南有嶕峴峴裏有大城越王無餘之舊都也故呉越春秋云勾踐語范蠡曰先君無餘國在南山之陽社禝宗廟在湖之南又有㑹稽之山古防山也亦謂之為茅山又曰棟山越絶云棟猶鎮也葢周禮所謂揚州之鎮矣山形四方上多金玉下多玦石山海經曰夕水出焉南流注于湖按山海經作㑹稽之山其上多金玉下多玦石勺水出焉而南流注于溴與此不同呉越春秋稱山覆釡之中有金簡玉字之書黃帝之遺䜟也山下有禹廟廟有聖姑像禮樂緯云禹治水旱天賜神女聖姑即其像也山上有禹冡昔大禹即位十年東巡狩崩于㑹稽因而葬之有鳥來為之耘春拔草根秋啄其穢是以縣官禁民不得妄害此鳥犯則刑無赦山東有硎去廟七里深不見底謂之禹井云東㳺者多探其穴也秦始皇登稽山刻石紀功尚存山側孫暢之述征書云丞相李斯所篆也又有石山石形似御覽引此作石匱山山形似匱上有金簡玉字之書夏禹發之得百川理也又有射的山逺望山的狀若射侯故謂射的射的之西有石室名之為射堂年登否常占射的以為貴賤之准的明則米賤的闇則米貴故諺云射的白斛米百射的𤣥斛米千北則石㠶山山東北有孤石髙二十餘丈廣八丈望之如帆因以為名北臨大湖水深不測傳與海通何次道作郡常於此水中得烏賊魚南對精廬上䕃水水下瞰寒泉西連稽山皆一山也東帶若耶溪呉越春秋所謂歐冶錮何氏云若耶之谿涸而出銅見越絶書此錮字當作涸以成五劍溪水上承嶕峴麻溪溪之下孤潭周數畝甚清深有孤石臨潭垂崖俯視猨狖驚心寒木被潭森沈駭觀上有一櫟樹謝靈運與從弟惠連嘗逰之作連句題刻樹側麻潭下注若邪溪水至清照衆山倒影窺之如畫漢世劉寵作郡有政績將解任去治此溪父老人持百錢出送寵各受一文然山棲遁逸之士谷隱不覉之民有道則見物以感逺為貴荷泉致意故受者以一錢為榮豈藉費也義重故耳溪水下注大湖若耶溪之東又有寒溪溪之北又有鄭公泉泉方數丈冬溫夏凉漢太尉鄭宏宿居潭側因以名泉𢎞少以苦節自居恒躬采伐用貿糧膳每出入谿津常感神風送之雖憑舟自運無杖檝之勞村人貪藉風勢常依隨往還有淹留者徒輩相謂汝不欲及鄭風邪其感致如此湖水自東亦注江通海水側有白鹿山山北湖塘上舊有亭呉黃門郎楊哀明居於𢎞訓里太守張景數往造焉使開瀆作埭疑更有一埭字之西作亭亭埭皆以楊為名孫恩作賊從海來楊亭被燒後復修立厥名猶在東有銅牛山山有銅穴三十許丈穴中有大樹神廟山上有冶官山北湖下有練塘里呉越春秋云勾踐鍊冶銅錫之處採炭于南山故其間有炭瀆勾踐臣呉呉王封勾踐於越百里之地東至炭瀆是也縣南九里有侯山山孤立長湖中晉車騎將軍孔敬康少時遁世栖迹此山孔曄㑹稽志云孔恂字敬康以論議中正為王導所銜出為㑹稽內史在郡三年乃營山隂湖南侯山下數畝地為宅草屋數間便棄官居之湖北有三小山謂之鹿野山在縣南六里按呉越春秋越之麋苑也山有石室言越王所㳺息處矣縣湖北有陳音山楚之善射者曰陳音越王問以射道又善其說乃使簡士習射北郊之外按呉越春秋音死葬於國西山上今陳音山乃在國南五里湖北有射堂及諸邸舎連衍相屬又於湖中築塘直指南山北即大越之國秦改為山隂縣㑹稽郡治也太史公曰禹㑹諸侯計於此命曰㑹稽者㑹計也始以山名因為地號夏后少康封少子杼以奉禹祠為越世厯殷周至于允常列於春秋允常卒勾踐稱王都于㑹稽呉越春秋所謂越王都埤中在諸暨北界山隂康樂里有地名邑中者是越事呉處故北其門以東為右西為左故雙闕在北門外闕北百步有雷門門樓兩層勾踐所造時有越之舊木矣州郡館宇屋之大瓦亦多是越之故物勾踐霸世徙都瑯琊後為楚伐始還浙東城東郭外有靈汜下水甚深舊傳下有地道通於震澤又有勾踐所立宗廟在城東明里中甘滂南又有王笥竹林雲門天柱精舎並疏山創基架林裁宇上下疑有脱文澗延流盡泉石之好水流逕通浙江又北逕山隂縣西西門外百餘步有怪山本瑯琊郡之東武縣山也飛來徙此壓殺數百家呉越春秋稱怪山者康武海中山也一名自來山百姓怪之號曰怪山亦云越王無疆為楚所伐去瑯琊止東武人隨居山下逺望此山其形似龜故亦有龜山之稱也越起靈臺於此上又作三層樓以望雲物川土明秀亦為勝地故王逸少云從山隂道上猶如鏡中行也浙江之上又有大呉王小呉王村並是闔閭夫差伐越所舎處也今悉民居然猶存故目昔越王為呉所敗以五千餘衆栖于稽山卑身待士施必及下呂氏春秋曰越王之栖於㑹稽也有酒投江民飲其流而戰氣自倍所投即浙江也許慎晉灼並言江水至山隂為浙江江之西岸有朱室堤勾踐百里之封西至朱室為此也浙江又東北逕重山西大夫文種之所葬也山上有白樓亭亭本山下縣令殷朗移置今處沛國桓儼避地㑹稽聞陳業履行髙潔往候不見儼後浮海南入交州臨去遺書與業不因行李繫白樓亭柱而去升陟逺望山湖滿目也永建中陽羡周嘉上書以縣逺赴㑹之難求得分置遂以浙江西為呉以東為㑹稽漢髙帝十一年亦呉也後分為三世號三呉呉興呉郡㑹稽其一焉浙江又東逕禦兒原本譌而鄉萬善厯曰呉黄武六年正月獲彭綺是歲由拳西鄉有産兒隨便能語云天明河欲清腳折金乃生是因詔為語兒鄉非也禦兒之名逺也葢無智之徒因藉地名生情穿鑿耳國語曰勾踐之地北至禦兒是也安得引黄武證地哉常昭曰越北鄙在嘉興浙江又東逕柴辟南舊呉楚之戰地矣備候於此故謂之辟塞是以越絶稱呉越絶呉下有古字故從由拳辟塞渡㑹夷湊山隂是也浙江又逕固陵城北昔范蠡築城於浙江之濵言可以固守謂之固陵今之西陵也浙江又東逕祖塘謂之祖瀆昔太守王朗拒孫䇿數戰不利孫靜果說䇿曰朗負門守難可卒拔祖瀆祖瀆當作柤瀆案呉書作查瀆此作祖傳寫之誤古人書多作柤音祖加反去此數十里是要道也若從此出攻其不備破之必也䇿從之破朗於固陵有西陵湖亦為之西城湖湖西有湖城山東有夏架山湖水上承妖臯溪而下注浙江又逕永興縣南今為蕭山縣縣在㑹稽東北一百二十里也闔閭弟夫槩之故邑也王莽之餘衍也漢末童謡云天子當興東南三餘之間故孫權改曰元興縣濵浙江又東合浦陽江江水之導源烏傷縣今為金華府東陽義烏等縣又東逕諸暨縣與洩溪合溪廣數丈中道有兩髙山夾溪造雲壁立凡有三洩洩縣三十餘丈廣十丈中二洩不可得至登山望逺乃得見之下洩縣百餘丈水勢髙急聲震水外上洩懸二百餘丈望若雲垂此是瀑布土人號為洩也江水又東逕諸暨縣南縣臨對江流江南有射堂縣北帶烏山故越地也夫槩王之故邑先名上諸暨亦曰勾無矣故國語曰勾踐之地南至勾無王莽之疎虜也夾水多浦浦中有大湖春夏多水秋冬涸淺江水又東南逕剡縣與白石山水㑹山上布當作有瀑布懸水三十丈下注浦陽江浦陽江水又東流南屈又東迴北轉逕剡縣東王莽之盡忠也縣開東門向江江廣二百餘步自昔耆舊傳縣不得開南門開南門則有賊盜江水翼縣轉注故有東渡西渡焉東南二渡通臨海並汎單船為浮航西渡通東陽併二十五船為橋航江邊有查浦浦東行二百餘里與句章接界浦裏有六里有五百家並夾浦居列門向水甚有良田有清溪餘洪溪大發溪小發溪江上有溪疑衍六溪列漑有脫文散入江夾溪上下崩崖若傾東有簟山㑹稽志云簟山在嵊縣東三十一里孔曄曰山遥望之如鋪簟也南有黄山與白石三山為縣之秀峰山下衆流前導湍石激波浮嶮四注浦陽江又東逕石橋廣八丈髙四丈下有石井口徑七尺橋上有方石長七尺廣一丈二尺橋頭有磐石可容二十人坐溪水兩傍悉髙山山有石壁二十許丈溪中相攻贔響外發未至橋數里便聞其聲江水北逕嵊山山下有亭亭帶山臨江松嶺森蔚沙渚平淨浦陽江又東北逕始寧縣𡻻山之成工嶠嶠壁立臨江欹路峻狹不得併行行者牽木梢進不敢俯視嶠西有山孤峯特上飛禽罕至嘗有採藥者沿山見疑有譌字通溪尋上於山頂樹下有十二方石地甚方潔㑹稽志作地甚光潔還復更尋遂迷前路言諸山之所醮讌故以壇讌名山嶠北有𡻻浦浦口有廟廟甚靈騐行人及樵伐者皆先敬焉若相侵竊必為虵虎所傷北則𡻻山與嵊山相接二山雖曰異縣而峰嶺相連其間傾澗懐烟泉溪引霧吹畦風馨觸岫延賞是以王元琳謂之神明境事備謝康樂山居記浦陽江自𡻻山東北逕太康湖車騎將軍謝𤣥田居所在㑹稽志引此作舊居所在右濵長江左傍連山平陵修通澄湖逺鏡於江曲起樓樓側悉是桐梓森聳可愛民居號為桐亭樓樓兩面臨江盡升眺之趣蘆人漁子汎濫滿焉湖中築路東出趣山路甚平直山中有三精舎髙甍凌虛垂簷帶空俯眺平林烟杳在下㑹稽志引此作俯眺平烟杳然在下水陸寧晏足為避地之鄉矣江有琵琶圻圻有古塜隨水甓有隱起字云筮吉龜凶八百年落江中謝靈運取甓詣京咸傳觀焉乃如龜繇故知冡巳八百年矣浦陽江又東北逕始寧縣西本上虞之南鄉也漢順帝永建四年陽羡周嘉上書始分之舊治水西常有波湖之患晉中興之初治今處縣下有小江源出□山謂之□浦逕縣下西流注于浦陽茠山下注此浦浦西通山隂浦而達於江廣一百朱箋謝兆申云宋本江廣百丈黄本作江廣一百固誤呉本作百里亦非狹處二百步髙山帶江重䕃被水江閲漁商川交樵隱故桂棹蘭栧望景爭途江南有故城太尉劉牢之討孫恩所築也江水東逕上虞縣南疑衍至王莽之㑹稽也本司鹽都尉治也地名虞賔晉太康地記曰舜避丹朱於此故以名縣百官從之故縣北有百官橋亦云禹與諸侯㑹事訖因相虞樂故曰上虞二說不同未詳孰是縣南有蘭風山山少木多石驛路帶山傍江路邊皆作欄杆山有三嶺枕帶長江苕苕孤危望之若傾縁山之路下臨大川皆作飛閣䦨干乗之而渡謂此三嶺為三石頭丹陽葛洪遁世居之井基存焉琅瑘王方平性好山水又愛澤原本作爰宅蘭風義亦可通他本爰作愛者恐譌字也但以為爰宅則又字似難通耳蘭風風下疑有脱文垂釣於此以詠疑作永終朝行者過之不識問曰賣魚師得魚賣否方平答曰釣亦不得得復不賣亦謂是水為上虞江縣之東郭外有漁浦湖中有大獨小獨二山又有覆舟山覆舟山下有漁浦王廟廟今移入裏山北三山孤立水中湖外有青山黃山澤蘭山重岫疊嶺參差入雲澤蘭山頭有深潭山影臨水水色青緑山中有諸塢有石楗所右臨白馬潭潭之深無底傳云創湖之始邊塘屢崩百姓以白馬祭之因以名水湖之南即江津也江南有上塘陽中三里隔在湖南常有水患太守孔靈符遏峯山前湖以為埭埭下開瀆直指南津又作水揵二所以舎此江得無淹潰之害縣東有龍頭山山崖之間有石井冬夏常冽清泉南帶長江東連上陂江之道南有曹娥碑娥父旴迎濤溺死娥時年十四哀父尸不測疑作得乃號踴江介因解衣投水呪曰若值父尸衣當沈若不值衣當浮裁落便沈娥遂於沈處赴水而死縣令度尚使外甥邯鄲子禮為碑文以彰孝烈江濵有馬目山洪濤一疑作直上波隱是山勢淪嵊亭間厯數縣行者難之縣東北上亦有孝子楊威母墓威少失父事母至孝常與母入山採薪為虎所逼自計不能禦於是抱母且號且行虎見其情遂弭耳而去自非誠貫精微孰能理感於英獸矣又有呉瀆破山導源注于胥江上虞江東逕周市而注永興地理志曰縣有仇亭柯水東入海仇亭在縣之東北一十里江北柯水疑即江也又東北逕永興東與浙江合謂之浦陽江地理志又云縣有蕭山潘水所出東入海又疑是浦陽江之別名也自外無水以應之浙江又東注于海故山海經曰浙江在其東在閩西北入海韋昭以松江浙江浦陽江為三江斤江水出交阯龍編縣東北至鬱林領方縣東注于鬱地理志云逕臨塵縣至領方縣注於鬱
7 	容容夜□湛乘牛渚湏無無濡營進皇無地零侵黎侵黎水出廣州晉興郡郡以太康中分鬱林置得至臨塵入鬱
8 	無㑹重瀨夫省無變由蒲王都融勇外此皆出日南郡西東東入于海漢地理志日南郡有小水十六并行三千二百八十里屬交州此無㑹諸水葢十六水之名也
9 	容容水在南垂名之以次轉北也右三十水從江巳南至日南郡也
10 	嵩髙為中岳在頴川陽城縣西北春秋說題辭曰隂含陽故石凝為山國語曰禹封九山山土之聚也爾雅曰山大而髙曰崧合而言之為崧髙分而名之為二室西南為少室東北為太室嵩髙山記曰山下巖中有一石室云有自然經書自然飲食又云山有玉女臺言漢武帝見因以名臺紀異志嵩山有玉女擣帛石立秋前一日中夜常聞杵聲
11 	泰山為東岳在泰山博縣西北岱宗也王者封禪于其山示増髙也有金䇿玉檢之事焉
12 	霍山為南岳在廬江灊縣西南天柱山也爾雅云大山宮小山曰霍開山圖曰其山上侵神氣下固窮泉
13 	華山為西岳在𢎞農華隂縣西南古文之惇物山也禹貢云終南惇物至於鳥鼠按禹叙雍州不言華山故以惇物當之然西傾朱圉鳥鼠至於太華已記之矣漢書云惇物山垂山也豈垂華字相亂耶 禹貢云云乃朱本所箋何氏駁之云若垂華相亂則漢書不當于京兆華地陰下云大華山在南扶風武功下復云垂山矣况其相去甚逺直酈氏之誤耳括地志仍之蓋未尋繹禹貢叙惇物于終南之下鳥鼠之上乃自東而西也雷首山在河東蒲阪縣東南
14 	砥柱在河東大陽縣東河中王屋山在河東垣曲縣東北也昔黄帝受丹訣於是山也太行山在河內野王縣西北王烈得石髓處也神僊傳王烈字長林邯鄲人嘗之太行山見山破石裂數百丈兩畔皆青石石中有一穴有青泥流出如髓烈取泥試丸之湏史成石嚼之氣如粳米飯用擕少許示嵇叔夜恒山為北岳在中山上曲陽縣西北
15 	碣石山在遼西臨榆縣南水中也大禹鑿其石右夾而納河秦始皇漢武帝皆嘗登之海水西侵歲月逾甚而苞其山故言水中矣
16 	析城山在河東濩澤縣西南
17 	太岳山在河東永安縣
18 	壺口山在河東北屈縣東南龍門山在河東皮氏縣西梁山在馮翊夏陽縣西北河上荊山在馮翊懐德縣南
19 	岐山在扶風美陽縣西北闗山在扶風汧縣之西也禹貢無闗山漢志扶風汧縣有呉山在西古文以為汧山周禮雍州之鎮曰岳山鄭云呉岳也
20 	隴山終南山惇物山在扶風武功縣西南也頃山在隴西臨洮縣西南頃讀曰傾舊作須據漢志改禹貢中條山也禹貢西傾因桓是來馬融王肅禹貢說云岍為北條西傾中條嶓冡南條凡三條也
21 	嶓冢在隴西氐道縣之南南條山也
22 	鳥鼠同穴山在隴西首陽縣西南鄭𤣥曰鳥鼠之山有鳥焉與鼠飛行而處之又有止而同穴之山焉是二山也鳥名為鵌似鵽而黄黒色鼠如家鼠而短尾穿地而共處鼠內而鳥外孔安國曰共為雌雄杜彥達曰同穴止宿養子互相哺食長大乃止張晏言不相為牝牡故因以名山沈約宋書沙州甘谷嶺北有雀鼠同穴或在山嶺或在平地雀色白鼠色黄地生黄紫花草便有雀鼠穴此雖非本注存之以廣異聞
23 	積石在隴西河闗縣西南山海經云山在鄧林東河所入也都野澤在武威縣東北
24 	縣在姑臧城北三百里東北即休屠澤也古文以為豬野也其水上承姑臧武始澤澤水二源東北流為一水姑臧縣故城西東北流水側有靈源池宋本作靈淵池王隱晉書曰漢末博士燉煌侯瑾善內學語弟子曰涼州城西泉水當竭有䨥闕其上至魏嘉平中武威太守條茂起學舎築闕于此泉太守填水造起門樓與學闕相望泉源徙發重導於斯故有靈淵之名也澤水又東北流逕馬城東城即休屠縣之故城也本匈奴休屠王都謂之馬城河又東北與橫水合水出姑臧城下武威郡涼州治地理風俗記曰漢武帝元朔三年改雍曰涼州以其金行土地寒涼故也遷於冀晉徙治此王隱晉書曰涼州有龍形故曰臥龍城南北七里東西三里本匈奴所築也乃張氏之世居也又増築四城箱各千步東城殖園果命曰講武場北城殖園果命曰𤣥武圃皆有宫殿中城內作四時宮隨節㳺幸并舊城為五街衢相通二十二門大繕宮殿觀閣采綺妝飭凝中夏也其水側城北流注馬城河河水又東北清澗水入焉俗亦謂之為五澗水也水出姑臧城東而西北流注馬城河河水又與長泉水合水出姑臧東楈次縣王莽之播德也按漢地理志楈次縣屬武威郡孟康云楈音子如反次音咨舊本作楫誤西北厯黄沙阜而東北流注馬城河又東北逕宣威縣故城南又東北逕平澤晏然二亭東又東北逕武威縣故城東漢武帝太初四年匈奴渾邪王殺休屠王以其衆置武威縣武威郡王莽更名張掖地理志曰谷水出姑臧南山北至武威入海屆此水流兩分一水北入休屠澤俗謂之為西海一水又東逕一百五十里入豬野世謂之東海通謂之都野矣
25 	合離山在酒泉會水縣東北合黎山也
26 	流沙地在張掖居延縣東北居延澤在其縣故城東尚書所謂流沙者也形如月生五日也弱水入流沙流沙與水流行也亦言出鍾山西行極崦嵫之山在西海郡北山有石赤白色以兩石相打則水潤打之不已潤盡則火出山石皆然炎起數丈逕日不滅有大黒風自流沙出奄之乃滅其石如初言動火之事發疾經年故不敢輕近耳流沙又逕浮渚厯壑市之國又逕於鳥山之東朝雲國西厯崑山西南出於過瀛之山大荒西經云西南海之外流沙出焉逕夏后開開上三嬪于天得九辯與九歌焉又厯貟丘不死之西入於南海據宋本補六字三危山在燉煌縣南
27 	山海經曰三危之山三青鳥居之是山也廣圓百里在鳥鼠山西即尚書所謂竄三苗於三危也春秋傳曰允姓之姦居於𤓰州𤓰州地名也杜林曰燉煌古𤓰州也州之貢物地出好𤓰民因氏之𤓰州之戎并於月氐者也漢武帝後元分酒泉置南七里有鳴沙山故亦曰沙州也
28 	朱圉山在天水北冀縣南即冀縣山有石鼓開山圖謂之天鼓山九州害起則鳴有常應又云石鼓山有石鼓於星為河鼔星動則石鼓鳴石鼓鳴則秦土有殃鳴淺殃萬物鳴深則殃君王矣
29 	岷山在蜀郡湔氐道西
30 	漢書以為瀆山者也
31 	嶓冢山在𢎞農盧氏縣南是山也穀水出其北林也荊山在南郡臨沮縣東北東條山也漢地理志云禹貢北條荆山在馮翊懐德縣南其南條荆山在南郡臨沮縣東北此云東條所未詳也卞和得玉璞於是山楚王不理懐璧哭於其下後玉人理之所謂和氏之玉焉
32 	內方山在江夏竟陵縣東北
33 	禹貢注章山也
34 	大別山在廬江安豐縣西南禹貢內方至於大別孔傳云二山在荆州漢所經也荆州大别山在江夏郡此廬江大别疑非一山
35 	外方山崧髙是也
36 	桐柏山在南陽平氏縣東南陪尾山在江夏安陸縣東北衡山在長沙湘南縣南
37 	禹治洪水血馬祭衡山於是得金簡玉字之書按省玉字得通水理也
38 	九江地在長沙夏嶲縣西北雲夢澤在南郡華容縣之東東陵地在廬江金蘭縣西北前後漢志廬江郡無金蘭縣按漢志廬江郡注云金蘭西北有東陵鄉水經三十二卷注中有金蘭縣
39 	敷淺原地在豫章厯陵縣西彭蠡澤在豫章彭澤縣北尚書所謂彭蠡既渚陽鳥攸居也
40 	中江在丹陽蕪湖縣南東至㑹稽陽羡縣入於海震澤在呉縣南五十里北江在毗陵北界東入於海
41 	嶧陽山在下邳縣之西
42 	羽山在東海祝其縣南也縣即王莽之猶亭也尚書殛鯀於羽山謂是山也山西有羽淵禹父之所化其神為黃能以入淵矣故山海經曰洪水滔天鯀竊帝之息壤以堙水不待帝命帝令祝融殺鯀於羽郊者也
43 	陶丘在濟隂定陶縣之西南陶丘丘再成也
44 	荷澤在定陶縣東雷澤在濟隂成陽縣西北荷水在山陽湖陸縣南蒙山在太山䝉隂縣西南大野澤在山陽鉅野縣東北大邳在河南成臯縣北
45 	爾雅曰山一成謂之邳然則大邳山名非地之名也禹貢東過洛汭至于大伾鄭𤣥注云大岯山在修武武德之界張楫云成臯縣山也臣瓉漢書注云修武武德無此山而成臯又不一成今黎陽縣山臨河是大岯也
46 	明都澤在梁郡睢陽縣東北益州沲水在蜀郡汶江縣西南其一在郫縣西南皆還入江荊州沲水在南郡枝江縣三澨地之南在卭縣之北沲當作沱漢志蜀郡汶江縣注江沱在西南東入江南郡枝江縣注江沱出西東入江卭縣誤漢志南郡有邔縣疑轉寫譌也
47 	尚書曰導漢水過三澨地說曰沔水東行過三澨合流觸大別山陂故馬融鄭元王肅孔安國等咸以為三澨水名也許慎言澨者埤増水邊土人所止也按春秋左傳曰文公十有六年楚軍次於勾澨以伐諸庸宣公四年楚令尹子越師於漳澨定公四年左司馬戍敗呉師於雍澨昭公二十三年司馬薳越縊於蓬澨左傳作薳澨何氏云薳澨或是左傳因上薳越而誤本作蓬也服䖍或謂之邑又謂之地京相璠曰杜預亦云水際及邊地名也今南陽淯陽二縣之間淯水之濵有南澨北澨矣而諸儒之論水陸相半又無山源出處之所津途闗路唯鄭𤣥及劉澂之言在竟陵縣界經云卭縣北池然池流多矣池當作沱而論者疑焉而不能辨其所在
48 	右禹貢山水澤地所在凡六十
49 	水經注集釋訂訛卷四十


