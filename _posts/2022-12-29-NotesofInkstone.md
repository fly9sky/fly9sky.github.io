---
layout: post
title: 砚谱
description: 读砚谱类书记文章札记
date: 2022-12-28 13:58:01
---

- [砚史 宋 米芾](#砚史-宋-米芾)
  - [用品](#用品)
  - [玉砚](#玉砚)
  - [唐州方城县葛仙公岩石](#唐州方城县葛仙公岩石)
  - [温州华严尼寺岩石](#温州华严尼寺岩石)
  - [端州岩石](#端州岩石)
  - [歙砚婺源石](#歙砚婺源石)
  - [通逺军漞石砚](#通逺军漞石砚)
  - [西都会圣宫砚](#西都会圣宫砚)
  - [青州青石](#青州青石)
  - [成州栗亭石](#成州栗亭石)
  - [潭州谷山砚](#潭州谷山砚)
  - [成州栗玉砚](#成州栗玉砚)
  - [归州緑石砚](#归州緑石砚)
  - [夔州黟石砚](#夔州黟石砚)
  - [庐州青石砚](#庐州青石砚)
  - [苏州褐黄石砚](#苏州褐黄石砚)
  - [建溪黯澹石](#建溪黯澹石)
  - [陶砚](#陶砚)
  - [吕砚](#吕砚)
  - [淄州砚](#淄州砚)
  - [髙丽砚](#髙丽砚)
  - [青州藴玉石红丝石青石](#青州藴玉石红丝石青石)
  - [虢州石](#虢州石)
  - [信州水晶砚](#信州水晶砚)
  - [蔡州白砚](#蔡州白砚)
  - [性品](#性品)
  - [样品](#样品)
- [歙州砚谱 宋 唐积](#歙州砚谱-宋-唐积)
  - [采发第一](#采发第一)
  - [石坑第二](#石坑第二)
  - [攻取第三](#攻取第三)
  - [品目第四](#品目第四)
  - [修斵第五](#修斵第五)
  - [名状第六](#名状第六)
  - [石病第七](#石病第七)
  - [道路第八](#道路第八)
  - [匠手第九](#匠手第九)
  - [攻器第十](#攻器第十)
- [硯譜](#硯譜)
- [端溪硯譜](#端溪硯譜)
- [砚笺](#砚笺)
- [辨歙石说](#辨歙石说)
- [歙砚説 佚名](#歙砚説-佚名)
- [论砚](#论砚)
  - [石质石品](#石质石品)
  - [形制](#形制)
- [备注](#备注)


## 砚史 宋 米芾

> 《砚史》一卷，宋米芾撰。首冠以《用品》一条，论石之当以发墨为上；后附《性品》一条，论石质之坚软；《样品》一条，则备列晋砚、唐砚以迄宋代形制之不同。中纪诸砚，自玉砚至蔡州白砚，凡二十六种。而于端、歙二石，辨之尤详。自谓皆曾目击经用者，非此则不録，其用意殊为矜慎。末纪所收，青翠迭石一、正紫石一，皆指为厯代之瓌寳。而独不及所谓南唐砚山者，或当时尚未归寳晋斋中，或已为薛绍彭所易，均未可知也。芾本工书法，凡石之良楛，皆出亲试，故所论具得砚理，视他家之耳食者不同。其论厯代制作之变，考据尤极精确，有足为文房鉴古之助者焉。

> 人好万殊，而以甚同为公，甚不同为惑。喻之而移，非真得之，更而得之，则必信其守。夫博奕犹贤乎已？则吾是文，必不见嗤于赏鉴之士 。

### 用品

> 器以用为功，玉不为鼎，陶不为柱。文锦之美，方暑则不先于表出之绤。楮叶虽工，而无补于宋人之用，夫如是，则石理发墨为上，色次之，形制工拙，又其次，文藻縁饰，虽天然，失砚之用。

### 玉砚

> 玉出光为砚，着墨不渗，甚发墨，有光，其云磨墨处不出光者，非也。余自制成苍玉砚。

### 唐州方城县葛仙公岩石

> 石理：向日视之，如玉莹，如鉴光，而着墨如澄泥不滑。稍磨之，墨已下而不热生泡，生泡者，胶也。古墨无泡，胶力尽也。若石滑磨久，墨下迟，则两刚生热，故胶生泡也。此石既不热，良久墨发生光，如漆如油，有艶不渗也。歳久不乏，常如新成，有君子一德之操。色紫可爱，声平而有韵。亦有澹青白色，如月如星而无晕。此石近出，始见十余枚矣。

### 温州华严尼寺岩石

> 石理：向日视之，如方城石，磨墨不热，无泡，发墨生光，如漆如油，有艶不渗，色赤而多有白沙点，为砚，则避磨墨处。比方城差慢，难崭而易磨。亦有白点，点处有玉性，扣之声平无韵。校理：石扬休所购王羲之砚者，乃此石；今人所收古砚，间有此石，形合晋画，约见四五枚矣。

### 端州岩石

> 岩有四：下岩、上岩、半边岩、后砾岩。余尝至端，故得其说详。下岩第一。穿洞深入，不论四时，皆为水浸。治平中，贡砚，取水月余，方及石。石细，扣之清越，鸜鹆眼，圆碧晕多，明莹。石嫰甚者，如泥无声，不着墨；清越者，温润着墨快，不热无泡，然良久微渗，若油发艶，亦有不乏者。然方城温岩十磨，此石三十磨方相及。下岩既深，工人所费多，砚直不补，故力无能取，近年无复有。闻有仁庙已前，赐史院官砚多是。其后来歳贡，惟上岩石。上岩在山上，石性干，紫色深、理麄、性硬，眼黄，差不圆，而青色淡。其岩深处，间有润者，而眼终不如下岩也。有着墨者、拒墨者。其着墨者，初用半月前甚快，葢细砂石所发出理也；半月后则退，生光挞墨，又须以柔石发之，已而复然。拒墨者，虽新成便拒墨，此等石，扣之声皆坚响而老。半边岩者，在山半，石理同上岩，色多青紫、近墨，多瑕而眼长如卵。有瞎眼者，中是白点；死眼者，黒点而晕细；翳眼者，或青或黒，横乱其眼，又多青不成眼，圆点横长青间道如松木纹。其极麤者费笔，而稍细者多乏。后砾石，上（土？）人刻为盆、印合、压纸、儿戏之物，多夹砂无眼，少瑕，间有极细软者，发墨不乏，扣之无声。土人不贵，而用实有在半边、上岩之上者，不可常得。又徧询石工，云子石未尝有，其在岩中，实于大石版上凿，岂有中包一子者。余尝谓，若溪流中多有卵石，容差褊可崭面磨墨，所谓石子，世因讹为子石，至有斵样相似而为之者，于理必不于大石中心复生卵子也。世之好竒者，又以歙州罗纹石作子石，砚文本直，两头取锐则纹脱短，至左右颊，自然成漩纹，便谓之是真子石，可笑！緑石带黄色，亦为砚，多以为器，材甚美，而得墨快，少光彩。已上砚，平生约见五七百枚，十千已上无估。

### 歙砚婺源石

> 歙州有砚圗，石峒最多种。而赤紫石多瑕，土人以线脉隔为三种病，今人以细罗纹无星为上。少时见一砚于士人赵光弻家，其样上狭四寸许，下阔六寸许，如二十幅纸厚，色緑如公裳，而点如紫金，斑斑匀布，无罗纹，点中无窍，自后不复覩如此等者。又士人周昌谔处，见一小圆砚，青罗纹，一星紫金如鹅眼钱。此二砚最竒，大抵发墨不乏，独以色如常之石，而以奇怪为品髙。亦有赤紫色石，无文理，少瑕，光泽如枣木，土人以为香炉之类，亦斵为砚，与墨斗而不相入，经日便滑，不可研矣。又尝一士人家，见一金丝罗纹砚，其纹半金半黒，光彩与常异。此外麤罗纹、刷丝罗纹为次第。约见千余枚矣，但以色与瓦砖等，品故不能髙。今但曾官歙者，必收百余枚。土人以为生，终日成一砚，少有病，不直数十金；幸完仍好，直五七千已上无估。

### 通逺军漞石砚

> 石理：涩可砺刃，緑色如朝衣，深者亦可爱，又则水波纹，间有黒小点，土人谓之湔墨点。有紧甚竒妙而硬者，与墨斗而慢甚者，渗墨无光。其中者甚佳，在洮河緑石上，自朝廷开熙河，始为中国有。亦有赤紫石，色斑，为砚，发墨过于緑者，而不匀凈。又有黒者，戎人以砺刀，而铁色光肥，亦可作砚，而坚不发墨。

### 西都会圣宫砚

> 会圣宫石，在溪涧中，色紫，理如虢石，差硬，发墨不乏，扣之无声。

### 青州青石

> 色类歙，理皆不及，发墨不乏，有瓦砾之象。

### 成州栗亭石

> 色青，有铜点，大如指，理慢，发墨不乏，亦有瓦砾之象。

### 潭州谷山砚

> 色淡青，有纹如乱丝，理慢，扣之无声，得墨快，发墨有光。

### 成州栗玉砚

> 理坚，色如栗，不甚着墨，为器甚佳。

### 归州緑石砚

> 理有风涛之象，纹头紧慢不等，治难平，得墨快，渗墨无光彩，色緑可爱，如贲色，澹如水苍玉。

### 夔州黟石砚

> 色黒，理干，间有墨点，如墨玉光，发墨不乏。

### 庐州青石砚

> 大略与潭州谷山同。

### 苏州褐黄石砚

> 理麤，发墨不渗，类蘷石。土人刻成砚，以草一束烧过，为慢灰火煨之，色遂变紫，用之与不煨者一同，亦不燥，乃知天性非水火所移。

### 建溪黯澹石

> 理如牛角，扣之声坚清，磨久不得墨，纵得，色变如灰，作器甚佳。

### 陶砚

> 相州土人自制陶砚，在铜雀上，以熟绢二重淘泥澄之，取极细者，燔为砚。有色緑如春波者，或以黒白填为水纹，其理细滑，着墨不费笔，但微渗。

### 吕砚

> 泽州有吕道人陶砚，以别色泥于其首纯作吕字，内外透，后人效之，有缝不透也。其理坚重与凡石等，以厯青火油之坚响渗入三分许，磨墨不乏，其理与方城石等。

### 淄州砚

> 淄石理滑易乏，在建石之次。

### 髙丽砚

> 理密坚有声，发墨，色青间白，有金星，随横文密成列，用乆乏。

### 青州藴玉石红丝石青石

> 理密，声坚清，色青黒，白点如弹，不着墨，墨无光，好事者但置为一器可。红丝石作器罙佳，大抵色白而纹红者慢，发墨，亦渍墨，不可洗，必磨治之；纹理斑石赤者，不渍墨，发墨有光，而纹大不入看。慢者经暍则色损，冻则裂，干则不可磨墨，浸经日方可用，一用又可涤，非品之善。青石有麤文如罗，近歙，亦着墨不发。

### 虢州石

> 理细如泥，色紫可爱，发墨不渗，久之石渐损回硬，墨磨之则有泥香。

### 信州水晶砚

> 于他砚磨墨汁倾入用。

### 蔡州白砚

> 理滑，可为器，为朱砚，花蘂石亦作小朱砚。

### 性品

> 大抵四方砚发墨久不乏者，石必差软，扣之声低而有韵，歳久渐凹。不发墨者，石坚，扣之坚响，稍用则如镜走墨。余所品谓目击自收经用者，闻虽多，不録以传疑。古砚无不佳，岂不尝落非好事者手用之，则寻弃掷之矣。惟久在人间，贤庸并善，是以不乏传也。

### 样品

> 晋砚，见于晋顾恺之画者，有于天生迭石上刋人面者，有十蹄圆铜砚中如鏊者。余尝以紫石作之，有上圆下方，于圆纯上刋两窍置笔者，有如鳯字两足者，独此甚多，所谓鳯凰池也。葢以上并晋制，见于晋人图画。世俗呼为风字，葢不原两足之制，谓之鳯足。至今端州石工，以两眼相对于足傍者，谓之鳯足。鳯之义，取五色英文，灿然成章也。今人有收得右军砚，其制与晋圗画同，头狭四寸许，下阔六寸许，顶两纯皆绰慢，下不勒成痕，外如内之制，足狭长，色紫，类温岩，中凹成臼。又有收得智永砚，头微圆，又类箕象，中亦成臼矣。又有人收古铜砚，一龟衔一砚如莲叶，两足，龟腹圆，墨水不可出，以笔头就之则出。又参政苏文简家，收唐画《唐太宗长孙后纳諌图》，宫人于玛瑙盘中托一圆头鳯池砚，似晋制，头纯直微凸，如书鳯字，左右纯斜刋，下不勒痕折，向顶亦然，不滞墨，其外随内势简易。其后至隋唐，工稍巧，头圆，身微瘦，下阔而足或圆为柱，已不逮古。至本朝，变成穹髙腰瘦，刃阔如钺斧之状。仁庙已前，砚多作此制，后差少。资政殿学士蒲传正收真宗所用砚，与仁庙赐驸马都尉李公照鳯池砚，形制一同，至今尚方多此制。国初已来，公卿家往往有之。仁宗已前赐史院官砚，皆端溪石，纯薄，上狭下阔，峻直不出足，中坦夷，犹有鳯池之像。或有四边刋花，中为鱼为龟者，凡此形制多端，下岩竒品也。嘉佑末，砚样已如大指麤，心甚凸，意求浑厚，而气象葢（益）不古，纯斗故勒深，滞墨难涤，心凸，故点笔不圆，常如三角簇，葢古砚皆心凹，后稍正平，未有凸者。始自侍读学士唐彦猷，作红丝辟雍砚，心髙凸，至作马蹄样，亦心凸，至磨墨溜向身出，观墨色则凸髙增浮泛之势，援毫则非便也。其晋铜砚，虽如鏊，然顶殊平，以便援毫。今杭州龙华寺收梁传大夫甆砚一枚甚大，磁褐色，心如鏊，环水如辟雍之制，下作浪花擢环近足处，而磨墨处无磁油，然殊着墨。古墨称螺，亦恐不若近世坚，不然殆不可磨也。又丹阳人多于古塜得铜砚，三足蹄，有葢，不镂花，中陷一片陶，今人往往作砚于其中，翻以为匣也。唐墓中间有得如莲叶，中凹两足，如鳯池之制，甚薄，足或如枣也。今歙人最多作形制，而土人尤重端样，以平直斗样为贵，得美石无瑕，必先作此样，滞墨，甚可惜也。大抵石美无瑕，方可施工，璞而厚者，土人多识其藏疾，不复巧制，人或因其浑厚而美之。余尝恶歙样俗者，凡刋改十余砚，纔半指许，便有病见，顿令人减爱。其端人不斵成，祗持璞卖者，亦多如是。陈文惠丞相家，收一蜀王衍时皇太子陶砚，连葢葢上有鳯坐一台，余雕杂花草，湼之以金泥红漆，有字曰“鳯凰台”，此制方直，上狭，笋在砚上，中甚平也。唐之制，见《文房四谱》；今之制，见《歙州砚图》，故不重出。此人力所为也。吾收一青翠迭石，坚响，三层，傍一嵌磨墨，上出一峰，髙尺余，顶复平嵌岩如乱云四垂以覆砚，以水泽顶，则随叶垂珠滴砚心，上有铭识，事见唐庄南杰赋，乃厯代所寳也。又收一正紫石，四迭，下有坐有足，巧于瘿盂，足上起一枝，细狭，枝上盘两迭，长七寸余，阔四寸余，如灵芝，首锐下阔，天然鳯池之象，中微凹，点水磨墨，可书十幅纸，石理在方城之右。此非人力所成，信天下之瓌寳也。

## 歙州砚谱 宋 唐积

### 采发第一

> 婺源砚。在唐开元中，猎人叶氏逐兽至长城里，见迭石如城垒状，莹洁可爱，因携以归，刋粗成砚，温润大过端溪。后数世，叶氏诸孙持以与令。令爱之，访得匠手斵为砚，由是山下始传。至南唐，元宗精意翰墨，歙守又献砚并斲砚工李少微，国主嘉之，擢为砚官，今（令？）石工周全师之，尔后匠者增益颇多。今全最髙年，能道昔时事，并召少微孙明（今家济源）。访伪诰不获，传多如此。今山下叶氏繁息几数百户，乃猎者之孙。

### 石坑第二

> 罗纹山，亦曰芙蓉溪。砚坑十余处，蔓延百余里，皆山前后沿溪所生，溪水中殊无石。好事者相传，多云：“水中石又见”。苏易简《砚谱》云：“歙州龙尾山石，亦端溪之亚。”访于彼俗，虽有龙尾山，而山实无石，葢好事者取其美名以咤于世。今次其石品与地坑之名如后：

> 眉子坑：在罗纹山，开元中发，属程于地。从溪下至取石处九丈五尺，其阔二丈六尺，深一丈三尺。坑皆无土相杂。

> 罗纹里山坑：在罗纹山后，李氏时发。今废五十余年，名色未详。

> 罗纹坑：在眉子坑之东，李氏时发。地向属王仁髙，今絶籍；为砚户戴义八人共请之，歳输山税三十金。自山下至取石处计七十五丈，阔十八丈，深十五丈三尺。石藏土中，今土深三四丈乃至石也。见石处谓之“寨头”也。

> 水舷坑：在眉子坑外，临溪，冬水涸时方可取，春夏不可得。发地丈余乃至石，率多金花眉子。地属程于。

> 水蕨坑：在罗纹山西北，地属王十五。景佑中发，今废四十年。自水舷至坑五丈五尺，阔一丈三尺，穿笼取之。久废不可得，葢石工不知攻取法。石理如浪纹。

> 溪头坑：又曰主持山。在罗纹山金星坑之北约二三里，废已二十年，不取其石。金星率多虚慢焉。

> 叶九山坑：在溪头坑之西约一里，不取已三十年。有眉子石，纹麤慢，与溪头相次也。

> 罗纹金星坑：在罗纹山西北，自罗纹坑相去四十五丈。今废不取，葢工用多，所得少也。

> 驴坑：在县之西北七十里，属詹观。景佑中曹平为令时取之，后王君玉为守又取之，近嘉佑中刁璆为尉又取之。其石有青緑晕也。

> 济源坑：在县之正北，凡三坑并列。

> 曰碧里坑：在山上，色理青莹。及半里有水步石、大雨点白晕。次十里入里山，石青细，有金纹花晕，厥状不常。

> 洞灵岩：在县西北一百二十里，三洞相连。石产岩之左右无定处，材璞至少而瑕脉多，或有絶病。莹凈者可拟端溪之品，而石理燥慢。

> 浙石：属衢州开化县，俗谓之“玳瑁石”。其纹正如玳瑁，傍视则有波纹者。可为碑材、帛碪、柱础之类，至易得。

### 攻取第三

> 凡取石先具牲醪祝版，择日斋戒，至山下设神位十余于坛墠之上，祝讫发之。若稍亵慢，必有蜂虿虫蟒，毒物伤人之患立出。葢山川神物所拥护秘惜，尤不欲广传人间，所得不过百十枚即竭矣。又当再祝之，前后被囓死者十余人，今皆预祝飨也，冀其阴助，不得不爱重之。

### 品目第四

> 眉子石。其纹七种：

> 金星地眉子；对眉子；短眉子；长眉子；簇眉子；阔眉子；金眉子。　

> 外山罗纹。其纹十三种：

> 麤罗纹；细罗纹；古犀罗纹；角浪罗纹；金星罗纹；松纹罗纹；石心罗纹；金晕罗纹；绞丝罗纹；刷丝罗纹；倒理罗纹；乌钉罗纹；卵石罗纹。　

> 里山罗纹。一等：

> 金星疎慢。

> 金星。其纹三种：

> 葵花；金晕；金星。

> 驴坑。一等：

> 青色緑晕。

> 洞灵岩：紫石大小者如肝色。今产孚梁县，岩岭处处有其匠者。或琢为茶瓯，凌冬不可用也。

> 浙石。一等：

> 纹如玳瑁斑。

> 水舷金纹。厥状十种：

> 金纹如长寿僊人者；青斑金纹如鹤舞者；金纹如双鸳鸯者；金纹如斗者；金纹如枯槎僊人者；如金云气者；眉如卧蚕者；如双鱼蹲鸱者；金纹如湖中寒鴈者；如金壶缾者。余常见之。

### 修斵第五

> 砚斵初成，先以蜡涂内外，葢与石相益须借此，则温润光洁可爱，于石殊无损而便于洗濯，不惹墨渍。初便以生姜汁涂研处，即着墨。今人多不知此，云是瑕病。以墨蜡葢灭痕璺，又云不发墨光。始初磨墨兼带少蜡，滞暗墨色故也，使三五度则无此病矣。又出墨色者便使益好多渍难爱护，欲着手气，必成痕迹，故人多用蜡葢，免此患也。砚须每日洗浣，去其积墨败水，则墨光莹泽也。

### 名状第六

> 端様。舍人样。都官样。玉堂样。月样。方月样。龙眼样。圭样。方龙眼样。瓜样。方葫芦样。八角辟雍样。方辟雍样。马蹄样。新月样。鏊様。眉心样。石心样。瓢样。天池样。科斗样。银铤样。莲叶样。人面样。球头样。寳缾样。笏头样。风字样。古钱样。外方里圆筒砚样。蟾蜍样。辟雍样。方玉堂样。尹氏样。虾■〈虫麻〉样。犀牛样。鹦鹉样。琴样。龟样。

> 已上并择取样制古雅者绘之于圗，余数名虽多种，状样都俗也，不取。

### 石病第七

> 鸡脚：如麻石黯色，类鸡脚印行迹。乌肫：有痕如木叶，若肉中之脞也。隔路：如墨痕，如蚓迹行路。浪痕：偏（徧？）纒如细帛纹，其色或浅或深墨色。赘子：若乌豆状，隠起碍手，靸藏于石中，或开之乃有大璺。搭线：斜纹若砚断。硬线：有起处隠手，名工亦不能砺平也。断纹：有纹两不相着。石上有微尘孔者，乃石之肤也。黄烂者，土中石皮也。

### 道路第八

> 自歙州大路一百八十里至西坑口，入山三十里至罗纹山，皆山谷大林莽，盘屈鸟道也。自婺源县大路三十里过溪皆大岭，重复九十里至罗纹山下。自州至济源口一百九十里，入小路七十里至济源。自县至济口八十里，入小路七十里至济源。

### 匠手第九

> 县城，三姓、四家、一十一人：

> 刘大，名福诚；第三；第四；第五；第六。周四，名全，年七十；周二，名进诚；周小四；周三，名进昌。刘二，无官名。朱三，名明。

> 灵属里，一姓、三家、六人：

> 戴二，名义和；第三；第五；第六。戴大，名文宗。戴四，名义诚。

> 大容里济口，三姓、四人：

> 方七，名守宗；男，庆子。胡三，名嵩兴。汪大，号汪王二。

### 攻器第十

> 箕畚。铳铁。大小锤。长短凿。钢屑。镦头。鸦觜锄。木■〈木欣〉。

> 大宋治平丙午岁重九日


## 硯譜

> 李後主硯
> > 李後主留意筆札所用，澄心堂紙、李廷珪墨、龍尾石硯三者為天下之冠。
> 右軍風字硯
> > 會稽有老叟云，右軍之後持一風字硯，大尺餘，色正赤，用之不減端石云。右軍所用者，石揚休以錢二萬得之。
> 紅絲石
> > 青州紅絲石，外有皮表，磨礱即其理，紅黃相參。理黃者其絲紅，理紅者其絲黃。須飲以水使足乃可用，不然渇燥。唐彥猷甚竒此硯，以為發墨不減端石。蔡君謨又言，端石瑩潤，惟有鋩者尤發墨；歙石多鋩，惟膩者佳。葢物之竒者，必異其類也。
> 鳯咮石
> > 蘇子瞻云，僕好鳯咮石，少得真者。唐彥猷以青州紅絲石為甲。或云唯堪作骰盆。
> 端硯
> > 蘇公易簡云，柳公權論硯，青州石為第一，絳州者次之，殊不言端石。世傳端溪中有草，蒙茸可愛，匠琢石成硯，用草褁之，故自嶺表迄中夏而無損。或云水中石其色青，山半石其色紫，山絕頂者尤潤如豬肝色者佳。其貯水處有白赤黃色點者，謂之鸜鵒眼，脈理黃者謂之金線紋。其山號斧柯，昔人採石為硯，必中牢祭之，不爾雷電，失石所在。
> 鸜鵒眼
> > 端石有眼者最貴，謂之鸜鵒眼，石紋精美，如木有節。今不知者乃以為石病，吁，可痛哉。石有上下岩。西坑、後厯，悉其下也。惟上巖有眼，眼之美者，青黃緑三色相重，多者自外至心凡九重，其大者尤為希有。或布列硯中，如北斗心房之形。土人以眼多少為價重輕。其生於墨池之外者，謂之髙眼；生於內者，曰低眼。髙眼尤可，尚以不為墨漬，常可睹也。或云取石祭以中牢，故老云無之。又云石有金線為美，正其病也。（唐彥猷）
> 子石
> > 端石以子石為上，在大石中生，葢精石也，流俗訛為紫石。又以貯水不耗為佳，有眼為貴。眼，石病也。官司歲以為貢。在他硯上然十無一二發墨者，但充玩好而已。（歐陽永叔）
> 端溪
> > 端溪有斧柯、茶園、將軍。地同是一溪，唯斧柯出者，大不過三四指，一兩呵，津汗滴瀝，真難得之物；茶園次之；將軍又次之。（鄭樵）
> 活眼死眼
> > 蘇易簡作文房四譜。譜言四寳，硯為首，筆墨兼紙，皆可隨時收索，可與終身俱者，唯硯而已。譜中載四十餘品，以青州紅絲石為一，斧柯山第二，龍尾石第三，餘皆在中下。雖銅雀臺古瓦硯列於下品，特存古物耳。端所出有四，巖石為甲，石屋次之，西坑又次之，後厯為劣。巖與西坑相去二十里，石屋、後厯七里而所產逈然不同。猶建安產茶，北源壑源去沙溪十數里，而優劣差殊。而巖石又分上下，又有活眼死眼之別。圓暈相重，黃黑相間，繄精在內，晶瑩可愛，謂之活眼。四旁浸漬，不甚鮮明，謂之淚眼。形體略具，內外皆白，殊無光彩，謂之死眼。活眼勝淚眼，淚眼勝死眼，死眼勝無眼 。
> 龍尾石
> > 歙石出於龍尾溪，以金星為貴。予少時得金坑礦石，堅而發墨。端溪以北巖為上，龍尾以深為上，龍尾更在端溪上，而端石以後出見貴爾。（歐陽永叔）
> 李賀詩
> > 永叔以端溪後出，不然。李賀有端州青花石硯詩云，暗洒萇弘冷血痕，則謂鸜鵒眼，知端石為硯久矣。
> 諸州硯
> > 淄州金雀石，色紺青，聲如金玉。又有青金石，叩之無聲，發墨。青州紫金石，狀類端州西坑石，發墨過之。吉州（缺）縣紫石亦類西坑。登州駞基島石，上有羅紋金星。絳州角石，色如白牛角。歸州大沱石，江水中石也，止用於川峽人。宿州出樂石，潤膩發墨，但無石脈。萬州有懸金崖石，又有磁洞石。洮河出緑石，性腝不起墨，不耐久磨。牢山丹石，滑澤堅膩。古瓦硯出相州魏銅雀台，里人因掘土，往往得之。虢州澄泥，唐人品硯以為第一，今人罕用。潭州道人呂翁作澄泥硯，堅重如石，手觸輒生暈，上著呂字。青維州石末硯，皆瓦硯也。柳公權以為第一，當時未見歙石，以為上品耳 。
> 硯賦
> > 傅玄硯賦云，木貴其能軟，石美其潤堅。劉道友以浮查為硯，知吉亦有木硯。
> 銅硯蜯硯
> > 劉聰謂晉懷帝曰，頃贈朕柘木銅硯，袁彖贈庾翼蜯硯 。
> 水精硯
> > 丁恕有水精硯，大纔四寸許，為風字樣，用墨即不出光，發墨如歙石 。
> 玉硯
> > 鎮潼留後李充伯得玉材，琢為圓硯，發墨可愛。
> 碧玉硯
> > 許漢陽筆以白玉為管，硯乃碧玉，以玻瓈為匣 。
> 鐵硯
> > 青州熟鐵硯甚發墨，有柄可執，晉桑維翰鑄生鐵硯 。
> 漆硯
> > 晉儀注太子納妃有漆硯。
> 竹硯
> > 異物志云廣南以竹為硯 。
> 滌硯
> > 幾硯須旦滌之，縱未能，亦須日易其水。洗宜用小氈片或紙，若久用石色為墨漬污，即以麩炭磨洗，復如新矣。苦寒，不宜用佳硯，石理既凍，墨亦少光 。
> 帝鴻氏之硯
> > 黃帝得玉一紐，治為墨海。其上篆文曰，帝鴻氏之硯。又太公金匱硯書曰，石墨相著而黑，邪心讒言無得污白，是知硯其來尚矣。硯者，研也，可研墨，使和濡也。
> 孔子硯
> > 伍緝之從征記云，魯國孔子廟中石硯一枚，甚古朴，孔子平生時物也。又顏路所請者車亦存 。
> 硯溪
> > 永嘉郡記云，硯溪一源多石硯。述異記云，洞庭湖一陂有范蠡石床、石硯 。
> 一篋磨穴硯
> > 古人有學書於人者，數年，自以藝成，告而辭去。師曰，吾有一篋物，可附於某處。及山之下，絕無所付人，封題亦甚不密，乃啟之，皆磨穴者硯，數十枚，方知師夙所用者。乃返山服膺，至皓首方畢其藝。
> 補百碎硯
> > 石晉時，闗右有李處士，能畫馴狸，能補端硯。百碎者齎歸，旬日即復，舊如新琢成，畧無瑕纇。世莫得其法 。
> 後主青石硯
> > 李後主得青石硯，墨池中有黃石如彈丸，水常滿，終日用之不耗。每以自隨。後歸朝，陶穀見而異之，硯大不可持，乃取石彈丸去。後主拽其手振臂就取，後主請以寳玩為謝，陶不許。後主曰唯此硯能生水，他硯皆不可用。陶試數十硯，水皆不生。後主索之良苦，陶不能奈，曰，要，當碎之。石破，中有小魚跳地上即死，自是硯無復潤澤。
> 真材本性
> > 硯當用石，鏡當用銅，此真材本性也。以瓦為硯，如以鐵為鏡耳。
> 謝銅硯筆格啟
> > 庾肩吾謝銅硯筆格啟云，煙磨青石已踐孔子之壇，管插銅龍還笑王生之壁。
> 石硯賦
> > 黎逢石硯賦云：琢而磨之，其滑如砥；欲研精而染翰，在虛中而貯水；水隨暈而還周，墨浮光而黛起；明而未融，是以為用，久而不渝，故以為美；成器尚古，征闕里於素王，匠法増華，參會稽之內史。又云一拳之石取其堅，一勺之水取其浄。又云對此大匠，廁諸鴻筆，見珍於殺青之晨，為用於草玄之日 。
> 硯詩
> > 僧貫休硯詩云：低心蒙潤久，入匣更身安。
> 石虛中傳
> > 文嵩石虛中傳云，石虛中，字居默，器度方圓，中心坦然，若汪汪萬頃之量，封即墨侯。與宣城毛元銳、燕人易玄光、華陰禇知白皆同出處 。


## 端溪硯譜

> 謹按：端州治髙要縣，自唐為髙要郡，皇朝政和初，以太上皇潛藩，賜號肇慶府。府東三十三里，有山曰斧柯，在大江之南，葢靈羊峽之對山也。斧柯山峻峙壁立，下際潮水。自江之湄登山，行三四里即為硯嵓也。先至者曰下嵓，下嵓之中有泉出焉，雖大旱未嘗涸。下嵓之上曰中嵓，中嵓之上曰上嵓。自上嵓轉山之背曰龍嵓，龍嵓蓋唐取硯之所，後下嵓得石勝龍嵓，龍嵓不復取。自山之下分路，稍東至半邊山諸嵓；西南沿溪而上曰蚌坑。龍嵓，斧柯山腳谷中石也。大抵石以下嵓為上，中嵓、龍嵓、半邊山諸嵓次之，上嵓又次之，蚌坑最下，此嵓石之品也。下嵓石乾則灰蒼色，潤則青紫色。嵓有兩口，其中則通為一穴。大者取研所自入也；小者泉水所自出也，故號曰「水口」，即陳公密所開也。嵓之北壁石背為泉水所浸，瀰漫湧溢，下流為溪。嵓之中歲久崩摧，石屑翳塞，積水屈曲淺深，人所莫測，以是石工不復能採矣。今世所有下嵓硯，唐五季國初時物也。今欲得下嵓北壁石者，往往於泉水石屑中得之；若南壁石尚或可採，然自崇觀以後亦罕得矣。北壁石葢泉生其中，非石生泉中也，則潤可知矣。嵓之上雖秋冬乾旱亦未嘗涸，有泉珠散落如飛雨，不絕北壁。石眼正圓，有青緑碧紫白黑暈十數重，中復有瞳子。南壁石即泉水半浸者，稍不及北壁，眼之暈色皆少淡。下嵓、上嵓皆在山半。上嵓之穴陟而取石，中嵓之穴或陟或降，下嵓之穴降而取石。上嵓有三穴，上穴曰土地嵓，以土地祠居其上名焉；中嵓曰梅樹嵓；下穴今石工以為中嵓者是也。下穴兩口，其間通為一穴，皆中嵓也。土地嵓亦有兩穴，其中亦相通。土地嵓石色帶黃赤，眼亦如之。梅樹嵓石微黃赤，稍輕而帶灰蒼色，眼黃緑。中嵓兩壁石與梅樹嵓同而少勝焉，北壁石則與下嵓南壁石相類而少劣焉。

> 大抵石性貴潤，色貴青紫。乾則灰蒼色，潤則青紫色。眼貴翠緑圓正有曈子。

> 石有眼則易分品第。若性枯燥，色黃褐；乾則灰蒼色，潤則青紫色。眼赤黃皆下品也，眼赤黃輕、青緑重即漸為上品矣。龍嵓石色深紫、眼少，有即類中嵓、半邊山者。半邊山諸嵓石色少灰青，與下嵓南壁石、中嵓北壁石相類，但眼不若下嵓，則眼暈少爾。中嵓者層暈多，青緑赤黃紫色皆淺深不同。然半邊山嵓極多眼。

> 半邊山嵓近南者眼大暈差，少緑；近北者眼少暈愈少，所謂「菉豆眼」。蚌坑石性堅，顏色深紫，有眼即黃白微帶青，色不正，無瞳子，雖潤亦不發墨，眼偏斜不正，無暈道，有翳。黃坑石即與上嵓石相類。新坑石與半邊山石之劣者相類，但半段碎小耳。小湘峽在州之西四十里，其石類嵓石而性軟燥，色深紫，如蚌坑及後厯，石眼亦類蚌坑石，大抵潤及坑石，而發墨勝之。後厯山在州北十里，石性軟燥，色深紫帶黃赤，間亦有眼，極類蚌坑，堅潤不及，發墨勝之。

> 嵓石取諸嵓斧，併力然後可得。凡嵓石皆有黃臕，如玉之瓜蔞也。胞絡、黃臕鑿去，方見硯材，世所謂「子石」也。子石嵓中有底石，皆頑石，極潤不發墨，又色汙雜不可硯，端人謂之「鴨屎石」。底石之上大率如石榴子，又如塼坯，自底至頂中作三疊。下疊居底石之上，最佳品也，石必有眼，端人謂之「腳石」；中疊居下疊之上，次石也，眼或有或無，端人謂之「腰石」；上疊居中疊之上，又次石也，皆無眼，端人謂之「頂石」；頂石之上皆「葢石」也，亦頑麤而不堪用。大抵三疊石皆有麤、臕、絡，無非子石，世人乃謂別一種「子石」，非也。葢往往有崩落嵓中泉水中者，其形偶圓類卵，人或中摸得之，故妄有此說。

> 蚌坑石取於山下澗谷中，皆波濤所擊，風日所曝，雷雨所摧，皆頑佷不才之物也。但人能到其處皆可拾取，端人謂之「野石」，葢遍地是也，甚易得之；而他處人不識，往往反愛之，正以大璞少瑕翳耳。其小湘石、後厯石皆掘地取。嵓石不假油蠟，久則自光潤；後厯非油蠟則不堪用，歲次油蠟敗，則麤燥不堪用矣。

> 蚌坑自鼎湖山諸谷水聚為大溪，轉斧柯山下，出大江中。半邊山諸嵓有大秋風、小秋風、獸頭、獅子、桃花、河頭、新坑、黃坑等名，皆在斧柯山下，葢山之麗也。

> 凡有眼之石在本嵓中尤縝密溫潤，端人謂「石嫰則眼多，老則眼少」。嫰石細潤發墨，所以重有眼也。青脈者必有眼，故腰石、腳石多有青脈，而頂石多瑩淨。端人謂青脈為「眼筋」。夫眼之別者曰鸜鵒，曰鸚哥，曰了哥秦吉了也，曰雀眼，曰雞眼，曰貓眼，曰菉豆，各以形似名之，翠緑為上。

> 李賀有《端州青花石硯歌》。葢自唐以來便以青眼為上，黃赤為下。

> 硯之價：下嵓水底腳石十倍於南壁石。南壁石十倍於中嵓北壁石。半邊山南諸嵓倍於中嵓南壁石。半邊山北諸嵓及龍嵓中嵓南壁倍上嵓諸穴石。上嵓諸穴倍小湘石。小湘石倍後厯、蚌坑石。後厯之佳者亦與上嵓諸穴價等。

> 硯之形製：曰平底風字，曰有腳風字，曰垂裙風字，曰古樣風字，曰鳯池，曰四直，曰古樣四直，曰雙錦四直，曰合歡四直，曰箕樣，曰斧樣，曰瓜樣，曰卵樣，曰壁樣，曰人面，曰蓮，曰荷葉，曰仙桃，曰瓢樣，曰鼎樣，曰玉臺，曰天研東坡嘗得石不加斧鑿以為研，後人尋嵓石自然平整者傚之，曰蟾樣，曰龜樣，曰曲水，曰鐘樣，曰圭樣，曰笏樣，曰梭樣，曰琴樣，曰鏊樣，曰雙魚樣，曰團樣，曰八稜角柄秉硯，曰八稜秉硯，曰竹節秉硯，曰硯磚，曰硯板，曰房相樣，曰琵琶樣，曰月樣，曰腰皷，曰馬蹄，曰月池，曰阮樣，曰歙樣，曰呂樣，曰琴足風字，曰蓬萊樣。

> 宣和初，御府降樣，造形若風字，如鳯池樣，但平底耳；有四環，刻海水、魚龍、三神、山水；池作崑崙狀，左日右月，星斗羅列。以供太上皇書府之用。

> 石之病者，有曰鐵線，乃是臕皮隔處，若於線上鑿之則應手而斷；曰瑖，白文；曰鑚，如蛀蟲眼；曰驚，斧鑿觸裂者；曰火黯一名熨火焦，惟嵓石有之，斜斑處如火燒狀；曰黃龍，灰黃色，如龍蛇橫斜布石上。唯「火黯」端人不以為病，葢嵓石必有之，他山石皆無。

> 右縉雲葉樾交叔傳此譜，稍異於衆人之說，不知何人所撰。稱徽祖為太上皇，必紹興初人云。淳熙十年七月二十四日，東平榮芑書。

## 砚笺

> 谱录类一【器物之属】提要

> > 【臣】等谨案砚笺四卷宋髙似孙撰似孙有剡録诸书已别着録是书第一卷为端砚分子目十九中砚图一类列四十二式注曰歙石亦如之然图已不具意传冩佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所録砚谱今存者尚有四五家大抵详于材产质性而罕及其典故似孙此书独晚出得偹采诸家之説又其学本淹博能旁徴羣籍以为之佐证故叙述有法特为可观中间稍有渗漏者如李后主青石砚为陶谷所碎一条乃出无名氏砚谱中为曽慥类説所引今其原书収入左圭百川学海尚可检核乃竟以为出自类説未免失于根据然其大致驯雅终与厐杂者不同如端州緑石为诸品所不载据王安石诗増入此类亦殊见赅洽固足以偹考稽而资鍳赏也乾隆四十六年十月恭校上

> 总纂官【臣】纪昀【臣】陆锡熊【臣】孙士毅

> 总　校　官　【臣】　陆　费　墀

> 钦定四库全书

> 砚笺卷一

> 宋　髙似孙　撰

> 衡山浮屠氏瞿省以诗谒一日曰公爱砚入骨与砚朋苏欧蔡唐嗜不减公也记载恨无所统余儆其言笺天下石遗之瞿省曰然则端孰精也余曰唐彦猷所谓紫润无声者也歙孰精也曰欧阳公所谓铓而腻理者也然而殚极受用莫如后山其曰书生活计亦酸寒断砖半瓦宁求备石老矣省曰唯笔而西嘉定癸未四月十五日似孙识

> 端山> 下岩> 上岩> 中岩> 龙岩半岩> 蚌坑> 后歴> 子石> 緑石石眼> 石病> 砚图> 砚直> 制法涤法> 砚说> 古砚> 诗铭

> 端山

> 斧柯山【苏易简谱云即观碁之所】在大江南【州东三十三里】与灵羊峡对山峻峙壁立下际潮水江之湄山行三四里即砚岩先至者下岩岩中水未尝涸下岩之上曰中岩中岩之上曰上岩自上岩转曰龙岩唐取砚处下岩得石既胜此不复取又小湘峡【州西四十里】石类岩石色深紫如蚌坑性软渗凡石以下岩为上中岩龙岩半岩次之蚌坑下【端砚谱】

> 端岩凿成深穴冬涸方探穴中不可睹但扪取之日不过数石工在洞别其精粗有累日不得一佳石者【唐彦猷研録】

> 斧柯茶园将军山同一溪惟斧柯所得不过三四指一呵津滴沥絶难得茶园次之将军又次之【米元章帖】

> 端州嵗贡砚十【九域志宋包孝肃公传曰端嵗贡砚率数十公知端才足贡数歳满不持一砚】下岩【李峤砚诗形带石岩圃唐人已重岩石矣汪彦章砚铭美哉下岩之石朱新仲诗下岩琢

> 研温如玉又云敢遣良工琢下岩曽文清诗珍材琢下岩】

> 下岩石干则灰苍色湿则青紫色岩两口通为一穴大穴取砚所自入小坑泉所自泄号水口陈公宻所开也岩北壁水所浸浅深莫测工不能探徃徃于石屑中得之崇观后已罕得泉生石中非石在泉中也泉珠散落如飞雨不絶【端石谱】

> 下岩石色深紫衬手润叩之声清逺有青绿晕圎小而谓之鸜鹆眼采于水底最贵重【皇朝类苑】

> 下岩穿洞皆水治平中贡砚取水月余方及石石细叩之清越眼圎碧晕明莹嫩甚者如泥无声不着墨快无泡良乆微渗若油发艶近无复有【米史】

> 下岩紫如猪肝宻理坚致潴水发墨如玉磨无声【髙宗翰墨志又云眼冷石为瑕所藏一段紫玉畧无防缀】

> 上岩

> 上岩三穴上曰土地岩【有祠】两穴通中曰梅树岩亦两穴通石眼黄赤梅岩微黄赤带灰苍眼黄绿

> 上岩在山上石性干紫色深理麁硬眼黄差不圎而淡青岩深处间有润者终不如下岩【米史】

> 中岩

> 中岩南壁石与梅岩同而少胜北壁石则与下岩南壁同而少劣【端研谱】

> 龙岩

> 龙岩石深紫眼少类中岩半邉岩

> 半邉岩

> 半邉岩石灰青类下岩南壁中岩北壁眼多晕少【端研谱】半邉岩石理如上岩色青紫多瑕眼长如卵【米史】

> 蚌坑

> 蚌坑石深紫眼黄白微青不正无瞳而翳坚润不发墨与半邉石相类【端研谱】

> 三十年前人所得岩石皆西坑石近收者后歴也【类苑】蚌石取于涧谷曰野石昩者爱其大璞少瑕【类苑】

> 后歴山

> 后歴石性软燥色紫带赤黄眼类蚌坑坚润不及而发墨胜之非油蜡不光润【类苑米帖云岩石为甲后歴为劣】

> 子石

> 岩石有黄臕胞络凿去方见砚材所谓子石【端研谱】工识石理凿窟自然有子石【苏谱】

> 山有自然圎石剖其璞得焉谓之子石【唐录】

> 端石以子石为上生大石中精石也【欧谱】

> 崔生居端岩于后巗百丈坑得紫龙卵造砚长尺广减尺之四厚重粹润若有徳君子眼晕六七重无纎瑕近手润泽可劘墨来遗予【君谟砚记又云试以澄心堂纸李廷珪墨诸葛渐笔】

> 东坡陈公宻子石砚铭孰形无情石亦卵生黄胞白络以孕黝頳【刘原父诗端州东溪灵卵石李商老诗谁从浴日渊得此类虬卵】

> 绿石【谱录不载绿石】

> 王荆公诗玉堂新样世争传况似蛮谿绿石镌

> 石眼【李贺有端州青花石砚诗自唐便以眼为上】

> 眼石缜宻温润端人谓石嫩则多眼凢青脉必有眼脚石腰石多青脉眼之别有鸜鹆眼雀眼鸡眼猫眼菉豆眼翠緑为上黄赤为下【端研谱】

> 上岩石眼美者青绿黄三重多者八九重色鲜重多圎者为上大者尤稀大如弹丸精上以眼大小多少为重轻得石扣之知其眼多少【唐录】

> 下岩北壁石眼圎青绿碧白黒晕数重有瞳子南壁石不及石贵润色贵青紫眼贵翠绿圎正有瞳子

> 鸜眼石病北岩石有之【欧谱唐公曰眼乃石之精如木之节不知者以为病】眼生于墨池外曰髙眼生于池曰低眼髙眼尤所爱尚以其不为墨所渍也【砚录】

> 圎晕相重黳精晶莹曰活眼浸渍不鲜曰泪眼白无光彩曰死眼活胜泪泪胜死死胜无【米史】

> 王尧佐有砚眼若芡实青绿黄六七重色鲜【苕溪诗谱】下岩寸眼石砚付旬【蔡君谟帖】

> 石病

> 石之病曰鐡线曰鑚【如蛙虫眼】曰惊【凿触裂者】曰火黯【色焦如火】曰黄龙【灰黄色如龙虵】唯火黯【一名熨斗焦】端人不以为病岩石有此他山无之【端研谱】

> 石有金线此正为病端人所不取【唐録】

> 陈公宻缜知端州部民蓄竒砚破其家得之砚面熨斗焦如黒龙奋迅二鸜为目每晦则云雾輙兴公宻没归张仲谋政和间入禁中书符其后龙徳宫服玩为都监王殊所匿复归谢衣家【苏养直集】

> 砚图【録其近雅者歙石亦如之】

> 鳯池> 　玉堂> 　玉防> > 蓬莱辟雍> 　院様> 　房相样> 　郎官样

> 天砚> 　风字> 　人靣> > 圭

> 璧> > 斧> > 鼎> > 　

> 笏> > 瓢> > 曲水> 　八棱

> 四直> 　莲叶> 　蟾> > 马蹄

> 砚直

> 砚之价下岩水底十倍于南壁石南壁石十倍于中岩北壁石半邉山南诸岩倍于中岩南壁石半邉山北诸岩及龙岩中岩南壁倍上岩诸穴石上岩诸穴倍小湘石小湘石倍后歴蚌坑石后歴之佳者与上岩诸穴价等【端研谱】

> 制法【陆龟诗山匠制云牀】

> 繁钦砚賛曰或薄或厚今制之薄者一夫捧持方琢之或内于稻糓中出其半而理之其錾如麁针有如表纸薄者【苏谱砚有薄如纸者为利用】

> 繁钦砚颂曰钧三趾于夏鼎仆游盱眙泉水寺僧砚三足如鼎制作甚古繁颂可征矣【苏谱】

> 右军端様外方内若峻坂墨下入水中不费研磨【歙砚说】古人晨兴作墨汁满斗终日不复磨故多用玉斗书画笔皆圆有助于器晋唐用凤池砚中如瓦凹故曰砚瓦一援笔因凹势锋已圎本朝砚心平如研援笔则褊彦猷作心凸砚援笔即三角作字安得圎哉余复其样稍革背【米氏书史】

> 镕歴青调元损石末缀之无痕

> 石晋时关右李处士能补砚石碎者略无瑕【苏氏谱】涤法【李白诗洗砚修良防贾岛诗洗砚鱼吞墨秦系诗洗砚鱼仍戏韦应物诗白水浮香墨清池满夏云尤言洗砚之状矣唐求临池洗砚诗恰似有龙深处卧被人惊起黒云生米元章诗墨池濯砚鱼藏前人洗涤徃徃临池涧也】

> 砚须日洗去其积墨败水则墨光泽【歙砚说】

> 砚宜频易新水【杜诗砚寒金井水杜荀鹤诗野泉声入砚池中髙元矩诗池贮寒泉碧】养砚以文绫贵乎隔尘【文房寳】

> 砚须日涤墨留则胶滞以麸炭磨濯之

> 苦寒不宜用佳研石理既冻墨亦减光【白乐天诗砚温磨冻墨郑谷诗寒砚旋生澌喻坦之诗砚和青霭冻温庭筠诗砚水池先冻张乔诗近腊砚生冰李洞诗心苦砚氷知贾岛诗砚氷催腊日皆言砚冻比见唐人研磨肘砚池水也又如欧公诗破砚裂氷澌东坡诗耐寒石砚欲生氷山谷诗然薪裂冻砚唐子西诗冻砚笔锋迟后山诗冻砚欲生尘亦多言砚冻】

> 顔斐为寒炙砚【鱼豢典畧薛宣令人纳薪以炙笔砚】

> 洗砚用莲蓬或皂荚清水半夏切平去滞墨【纸损砚】砚用则贮水毕则干之乆浸不干不发墨水宜取新忌用煎煮之水【唐人诗闲凡砚中窥水浅是此意】

> 涤砚不可用汤

> 砚不自涤书皆不成【米史山谷诗汲井涤败墨苍珪谢磨镌荆公诗乆霾山雾看犹湿一取春波洗更鲜苏养直诗晩喜此士来相亲呼童汲涧濯云孙志康诗端溪紫玉试自涤磨动云驱霹雳】

> 砚説

> 汉张彭祖与上同砚席薛宣笔砚皆为设方畧前人谓砚字始见于此似孙按太公金匮砚之书曰石墨相着而黒邪心谗言无得污白砚已见于此

> 石滑谓之砚砚字从石见【说文】

> 砚者硏也研墨使和濡也【刘熙释名】

> 砚者墨之器【开元文字似孙按礼记史载笔注曰笔谓书具之属墨砚亦可用】

> 笔以砚为城池【笔阵图】

> 研墨用直砚为上乃见真色不搅墨若圆砚磨则假借重势徃来有风虽助顔色失墨之真【晁氏墨经】

> 砚有积墨乃见古旧张仲素墨池赋曰茍变地而尽墨知功积而艺成又曰变此黛色涵乎碧虗形容积墨妙矣【王嵩防夫子砚赋旁积垂露亦有积墨意】

> 笔砚精良人生一乐【苏子美】

> 砚取浮津辉墨者【墨薮齐已墨诗正色浮端砚精光动蜀牋山谷松烟泛砚肥乃此意】砚受墨防之随笔走动而不着谓之发墨【蔡帖】

> 褪墨砚【又云端非下巗宜笔褪墨】数字一磨如骑钝马数步一鞭瓦砚如骑驴也【东坡杂说石林云褪墨砚磨不黒滞笔墨如以病月乗员御之钝马】

> 墨麁谓之打砚墨细谓之入砚【晁氏墨经】

> 石性坚腻如玉扣之声清润泽无瑕端之大槩晋宋间徃徃以器贮墨汁不在磨墨也【石林避暑録】

> 色如猪肝蒲萄莹彻可鉴粹然紫琳腴【容斋砚跋】

> 水中石青山半石紫絶顶者尤润猪肝色者佳【苏谱】端溪中草防防可爱既琢用草防之无损

> 古砚【徐东湖诗古来石可砚汪彦章砚铭方流珍太古色石之古者是可尚也】

> 夫子砚

> 孔子庙石砚制作甚朴古夫子平生物【伍缉之北征记梁肩吾谢赉铜笔格启曰烟磨青石已践孔子之坛唐王嵩防孔子砚赋曰旁积垂露中含偃波此八字形容甚妙刘禹锡诗阙里庙中空旧物李贺诗孔砚寛顽何足云】

> 右军砚

> 石夷庚家右军古鳯池紫石心凹所谓砚瓦如筩笔渉水即圎

> 山隂老叟称右军后持一砚长尺色赤风字样云右军所用石杨休得之

> 王献之砚

> 山隂人辟土得断塼一砚于黄閍塼乃王献之保母墓志云殉以曲水小砚砚大如掌池如曲水黒而润底刻晋献之旁刻永和

> 智永砚

> 晋砚一智永砚一心皆如凹

> 李商隠砚

> 杜季阳端石蟾蜍砚篆玉溪生山房李商隠砚也又子瞻题铭蟾蜍爬沙到月窟隠蔽光明入岩穴琢磨黝赪出尤物雕龙渊懿倾澥渤

> 许敬宗砚

> 杜叔元藏许敬宗砚后官杭渔人于浙江网一铜匣铸许敬宗砚両方足匣有容足处即敬宗物叔元子遗孙莘老莘老憎其人求得之端石也润如玉杀墨如风微洼真四百余年物匣在唐諲处当合【东坡杂说】

> 李徳裕砚

> 李卫公多砚妙絶者曰结隣言与砚为隣

> 柳公权砚

> 栁公权所宝惟砚自扄锁之【玉壶清话】

> 唐鲁望砚> > > > 　苏　轼

> 噫先生隠唐余是器宝出丛书

> 姚合砚

> 僻性爱古物终嵗求不获昨朝得古砚黄河滩之侧波澜所激触背面生罅隙质状朴且丑今人作不得

> 李士衡砚【刘泾州所得】> > > 刘原父

> 李侯宝砚刘侯得上有刺史李元刻云是天寳八年冬端州东溪灵卵石我语二客此不然天寳称载不称年刺之为守州为郡此独云尔奚所传両君卢胡为絶倒嗟尔于人防何宝万事售伪必真此固区区无足道

> 杨文公砚> > > > > 黄鲁直

> 公无恙时于此翰墨其作也万物受泽其不作也羣公动色至于破尘出经万物昭明公不如石之夀石朽而公不朽

> 丁晋公砚

> 丁晋公宅光州临终以一箧寄郡题五十五年姓丁人来作通判分付开之至是嵗丁侨来即公之孙发箧一匣贮大端砚上小窍覆以碁子揭之水一流出

> 晏元献公砚

> 晏元献夫人王超女元献有古砚王氏旧物也号传壻砚元献壻富郑公郑公壻冯文简文简孙壻朱圣予圣予壻滕子济俱为执政砚今藏滕氏朱之孙女适洪防严又登二府盛事也【挥麈録】

> 张邓公砚

> 王巩得其外祖张邓公砚求铭于东坡曰邓公之砚魏公之孙允也其物展也其人

> 苏魏公砚

> 苏魏公守杭梁况之倅鄞过苏公一见异之既别遗以砚曰为异日玉堂用元祐七年梁草苏公拜右相麻所用乃苏公砚【却扫编是日梁拜右丞】

> 二苏贤良砚> > > > 苏叔党

> 先君与叔父试制策各擕一端砚外孙文骥得其一过藏其一名贤良砚

> 両翁出蜀时不擕一束书朅来奉大对昩死排奸防谏官与御史钳口慙青蒲翁登鸾防上玉堂论思献纳在帝旁居夷渡海不汝置险阻艰难曽备尝【赵承之贤良砚诗不见东坡老弟昆年年曲阜履犹存计功何必悲周鼎会使词林百怪奔】

> 王平甫砚> > > > 　苏　轼

> 玉徳金声而寓于斯中和所薫不水而滋正直所冰不寒而澌

> 东坡砚

> 荆公过东坡有砚爱之曰当集句以赋唱曰巧匠凿山骨乆之不成篇命驾去

> 唐子西砚

> 笔之夀日墨之夀月砚之夀世何也砚静也吾得飬生焉以钝为体以静为用唯其然是以永年

> 延和砚

> 唐彦猷得侯宗亮古砚刻延和二字形外方水池内圎不加镌凿青紫色

> 玉堂端砚> > > > 苏养直

> 虞纯中砚薄唇斗池背数星云袭之古玉堂砚铭曰琢山骨维端溪星晳晳云袭之悬絶壁下斗池

> 李元时端砚

> 李元时古端砚广逾咫厚二寸栗泽芒润具端石之美琢制甚质容水处而底平非迩来所作【李方叔】

> 玉堂大砚

> 文与可赴陜孙洙赠玉堂大砚东坡铭陂陀弥漫天濶海浅巨源之砚淋漓荡潏神没鬼出与可之笔

> 中兴袐阁砚

> 秘阁砚髙宗御押郑亨仲诗石渠东观天尺五右文储砚一百九今所见七十五耳

> 诗【诗铭琐者不书】

> 涵星砚诗【又诗呼童浄洗涵星砚】> > 苏　轼

> 紫潭出元云翳我潭中星独有潭上月倒挂紫翠屏

> 紫花砚诗> > > > 　郑毅夫

> 耕得紫玻瓈凿成天马蹄润应通月窟洗合就云溪

> 端砚诗> > > > > 陈无已

> 王家旧物羣偷后石出蛮溪石丈深挥翰吾非玉堂手断金君有古人心

> 端砚诗【冦十一惠】> > > > 陈无已

> 端溪四山下龙渊郁积中州清淑气金声玉骨石为容河江屈流云作使滑如女肤色马肝探颔适遭龙伯睡辘轳挽出万人负千嵗之藏一朝致书生活计亦酸寒断塼半瓦宁求备似怜陶瓦磨灶煤辍诵不减前人志

> 端砚诗> > > > > 李　朴

> 巗石凝清粹端然絶世珍声清轻楚玉色润胜燕珉

> 端溪大砚诗> > > > 谢无逸

> 琢雕山骨竒磨礲发光炯体润云气生寒泉冽幽井

> 端砚诗【赠王欲】> > > > 陶商翁

> 端石如池状润疑云雨通麁官不识字好去伴诗翁

> 端砚诗【曽徽言】> > > > 张彦实

> 君家文房珍尤者一一数端溪从谁得不记嵗月古中洼削天成外凿余雷斧向来萑苇中险作百碎补

> 砚诗【沈商卿】> > > > 　郑亨仲

> 眼明见此超万古色如马肝涵玉质白圭之玷尚可磨澁不拒笔滑留墨

> 砚诗【范达夫】> > > > 　郑亨仲

> 范郎紫玉余半圭翻手作云雨雹随龙虵起陆孔翠飞云收雨霁千首诗

> 端砚诗> > > > > 朱新仲

> 巧匠摩云斵山骨媪神拱手不敢惜因隆作防洼作池以金为声玉为质

> 铭

> 胡文恭公砚铭> > > 　晁无咎

> 天不爱道生异人地不爱宝物斯珍

> 端砚铭> > > > > 苏　轼

> 千夫挽绠百夫运斤篝火下缒以出斯珍一而泣嵗乆愈新谁其似之我懐斯人

> 端砚铭【苏养直】

> 我友三益取谿之石与墨为入玉灵之食与水为出隂鉴之液匪以玩物维以观徳

> 砚铭【迨】

> 有尽石无已求生隂壑閟重湫得之艰岂易投旌苦学畀长头

> 砚铭【迈】

> 以此进道常若渴以此求进常若惊以此治财常思予以此书狱常思生

> 砚铭

> 置之冰凝凄然其似秋之露熙然其似春唯有徳以自润能不言而治人

> 端溪砚铭> > > > 　晁无咎

> 倐忽相遇云翔雨驱似神而非以茁万殊

> 端石砚铭【李时】> > > > 李元叔

> 非非赤茫栗以泽宜笔与墨与手相得

> 端砚铭【序曰孟仁威端石如晓日彤霞天下至宝】> 王性之

> 下岩星殒彤霞烂然呵余润云液神泉

> 砚笺卷一

> 钦定四库全书

> 砚笺卷二

> 宋　髙似孙　撰

> 歙山> 　龙尾山> 罗纹山> 眉子坑金星坑> 碧里坑> 水舷坑> 水嶡坑溪头坑> 叶九坑> 驴坑> 　济源坑灵岩山> 麻石> 　石品> 　制法

> 石瑕> 　砚说> 　旧砚> 　诗铭

> 歙山

> 歙百八十里至西坑口入山三十里至罗纹山皆山谷林莽鸟道婺源大路三十里过溪大岭重复九十里至罗纹山

> 龙尾山

> 龙尾山在婺源东南开元中猎人叶氏逐兽至长城见叠石莹洁擕归刋成砚温润过端溪持献令令访匠琢为砚南唐元宗时歙守献砚荐工李少微擢砚官【新安志】

> 龙尾山古坑无石他山皆龙尾支脉谓之龙尾坑延蔓百余里取不竭【歙砚谱】

> 罗纹山

> 罗纹山亦曰芙蓉溪十余坑蔓延百里山防溪溪中殊无石好事者相传乃曰水中石【歙砚谱】

> 罗纹旧坑在寨头即钱仙芝访南唐采石故坑

> 罗纹上坑色微重中坑色微淡下坑泥浆石

> 罗纹坑在眉子坑东罗纹里坑在罗纹山后金星坑在罗纹西北并李氏发

> 祈门细罗纹理慢不坚色淡易干能乱真【并歙砚谱】

> 眉子坑

> 眉子坑在罗纹山西从溪至坑十余丈坑无土深丈余濶二三尺开元中发【歙砚谱】

> 金星坑

> 金星坑在罗纹山西北

> 碧里坑

> 碧里坑在济山上色青莹半里有水歩石大雨防白晕十里外有里山石青细有金纹花晕状不常

> 水舷坑

> 水舷坑在眉子坑外冬涸可取丈余至石多金花眉子

> 水嶡坑

> 水嶡坑在罗纹山西北防祐中发石如浪纹今不可得

> 溪头坑

> 溪头坑在金星坑北金星麁慢

> 叶九坑

> 叶九坑在溪头西有眉子石纹麁慢

> 驴坑

> 驴坑在县西北防祐中令曹平取之守王君玉又取之嘉祐中尉刁璆取之石青緑晕今不复出【歙砚说】济源坑

> 济源坑与碧里坑水歩三坑并列

> 灵岩山

> 灵巗山三洞相连璞少瑕多燥慢莹者拟端溪

> 麻石

> 麻石中隠砚材数寸犹玉在璞在溪涧中冬涸可取

> 石品

> 龙尾石

> 龙尾石产水中极温润性坚宻声清越婉若玉与他石不同色有苍黒者青碧者【歙砚説】

> 龙尾石最多种【唐録】

> 龙尾石端溪之亚【歙砚说】

> 龙尾水心石緑绀如玉入用【蔡记】

> 江南故老云李后主所用龙尾石为天下冠【唐録张文潜试墨诗夜静氷窓净絶尘砚寒龙尾縠纹生澄江清浅汀洲静忽有苍螭下起云洪父试朱瑾墨诗赠我麝煤如黒玉为君龙尾濯清秋崔徳符砚铭探星源藏龙尾错光芒散烟起】

> 罗纹石【麁罗纹乌钉角浪筭子之品不録】

> 细罗纹【最温润】> > 暗细罗纹【青黒不露】

> 古犀罗纹> > 　子罗纹【狭如子】

> 石心罗纹> > 　金星罗纹【防如星细如眉】

> 金晕罗纹【数重如画】> 　金花罗纹【花如销金】

> 绞丝罗纹> > 　刷丝罗纹

> 松纹罗纹> > 　卵石罗纹

> 细罗纹如罗縠色青宻坚重莹无瑕璺砚之竒也【东坡铭萋萋兮雾縠石又曰瓜肤而縠理金声而玉质陈舜俞诗润含苍璧隠青罗陈了翁诗轻丝腻色恍莫分熟视乃有青罗纹苏养直诗江南溪工琢溪玉凄风瑟瑟江作縠吕居仁诗歙溪孕石成縠纹林子来诗瑟瑟方池雾縠纹】

> 细罗纹无星为上【米史】

> 罗纹若瓜子纹最佳出水波坑幸而得不可期【砚说东坡诗所谓瓜肤郑亨仲砚记云败墙下得一折足砚纹如瓜子殆是百年物】

> 麁罗纹理不踈细罗纹石不嫩者佳

> 里山罗纹金星踈慢外山罗纹似细罗纹稍麁

> 刷丝石

> 刷丝文理分明无罗纹【歙砚谱】

> 刷丝纹理踈易于摩墨【歙谱】

> 刷后有何名砚在细丝上【米元章与薛道祖帖】

> 刷丝砚诗> > > > 　汪彦章

> 冰蚕吐茧抽银色仙女鸣机号月窟故令玉质傲松腴万缕秋毫添黼黻【又何滈防砚铭斵山骨南唐物茧山盆纹不没】

> 眉子石

> 金花眉【金花金晕】> > 金星眉【眉踈金星间之】

> 对眉【遍地成对】> > 　短眉【短宻而匀】

> 长眉【长如眉差大】> > 簇眉

> 濶眉> > > 　金眉

> 鴈湖眉【心晕如池宻如鴈集】> 锦蹙眉【横如眉有金晕】

> 菉豆眉【石黒斑内有短宻眉】> 鳝肚眉【眉踈而匀金晕金星】

> 眉子色青或紫短者簇者如卧蚕犀纹长者濶者如彪纹松纹其鴈湖攅与对眉最精絶【砚说刘忠肃诗蛾眉隠纎直】

> 眉子石砚歌> > > > 苏　轼

> 君不见成都画手开十眉横云却月争新竒防人指防小颦处中有渔阳胡马嘶又不见王孙青横防碧肠断浮空逺山色书生性命何足论坐费千金买消渴尔来防乱愁天公谪向君家书砚中小窓虗幌相妩媚令君晓梦生春红毗耶居士谈空处结习已空花不住试教天女为磨铅千偈澜飜无一语【李方叔以古画观音易眉子石砚诗云忆昔翰林苏谪仙溪藤写赠眉子篇注云先生顷于南京尝写此篇赠予】

> 子石【东坡诗子石如琢玉】

> 劔易张几仲龙尾子石砚诗> > 苏　轼

> 我家铜剑如赤蛇君家石砚苍璧椭而洼君持我劔向何许大明宫里玉佩鸣冲牙我得君砚亦何用雪堂窓下尔雅笺虫鰕二物与人初不异飘落髙下随风花蒯缑玉具皆外物视草草元无等差君不见秦赵城易璧指图睨柱相矜夸又不见二生妾换马骄鸣啜泣思其家不如无情两相与永以为好譬之桃李与琼华【东坡云仆少时好书画笔砚之类如好声色壮大渐知自笑至老无复此病昨日见张君卵石砚辄复萌此意卒以劔易之既得之亦复何益乃知习气难尽除也】

> 卵砚铭

> 东坡砚龙尾石开鹄卵见苍璧与居士同出入更险夷无燥湿

> 子石砚诗> > > > 　崔徳符

> 石家有儿玉含晶为云气吸为睛纯精与之相感并孕育万状流千名黄昏鬼哭不忍听且为白鹅了黄庭枣心石

> 枣心两头尖如枣核又如晴书微风清沼涟漪【歙砚谱】枣心青润有小斑纹皆干坑石微燥失之顽【歙砚谱】星石

> 荆公七星砚诗予闻星堕地徃徃化为石石上有七星此理予莫测晁无咎七星砚铭如天其苍匪正色杓擕魁枕森的铄广野成宫象所积古娲捣练疑此石又铭天云而星两斜横有河汉象从石生

> 緑石

> 晕有星斗云霞仙人鸳鹤鱼鴈之状东坡诗皎皎穿云月陈舜俞诗石间圎影叠金波是其状也

> 赵光弼砚緑如袍防如紫金斑斑匀布无罗纹【米史】

> 制法【庾元亮帖云奉告砚令作之用作字良佳】

> 砚成涂蜡与石相益便于洗濯不惹墨渍初使涂以姜汁研即着墨今人多云以蜡灭璺非也【歙砚谱】

> 攻琢贵精治不尽工佳石亦如常砚每得石以铁击之其音清圆乃攻治须令人捧或内稻谷中欲其不实也【歙砚説】

> 攻琢龙尾石心贮水处圎转如涡漩可爱【苏氏谱贯休砚诗低心蒙润乆入匣更身安古人砚心多涡也张彦实端砚诗中洼隠天成外削余雷斧】

> 石瑕【石以莹净为先稍有痕皆非贵】

> 石黯类鸡迹> 　乌肫若肉脞> 　隔路如蚓迹

> 浪痕如帛纹> 　赘子若豆> > 搭线斜纹断裂

> 硬线起处隠手名工不能砺平> > 断纹两不相着石孔石之肤　黄烂土中石皮

> 砚说

> 龙尾谿石坚劲发墨金星为贵石理微麁手摩之索索有锋铓者尤佳在端谿上端谿以北岩为上龙尾以深谿为上较其优劣龙尾逺出端谿上【欧谱】

> 歙石多铓惟腻理者特佳

> 龙尾至精者可次端石【蔡帖】

> 麄罗纹稍细者易磨墨细罗纹稍坚者最发墨或以易磨为发墨非也蔡君谟论墨在砚随笔旋转涤之泮然此乃石坚润能发起不滞于砚耳

> 龙尾石得墨迟乆不燥罗纹石起墨过龙尾【蔡记】

> 罗纹金星蛾眉坚宻温润天将雨水脉自生斯可寳者【蔡记郑亨仲诗一寸元云万斛泉盖此意】

> 龙尾多种性坚宻叩之有声苍黒色浅深不一有石文圆转径三寸余当砚中谓之砚台緑色而黒文横其文纤长如眉杂以金星曰蛾眉石

> 石之材尺者殊少独歙石有一二尺材最可爱者每用墨涤之泮然不复留渍是过端石【唐録】

> 龙尾石砚求之江南故老云后主留意翰墨贵之【刘贡父诗六朝文物江南多】景祐中钱仙芝守歙得李氏取石处大溪水深不可入改流别道方可得人病其须索复溪如初石中絶后邑官仍改溪流遵故道所得尽佳石【唐録】

> 蔡君谟辨歙砚诗玉质纯苍理致明锋铓都尽墨无声【东坡歙砚觧嘲君看龙尾岂石材玉德金声寓于石】

> 歙砚久无良材罗纹眉子不复见龙尾石拒墨欧阳公推歙石在端石上世不然之【石林避暑録】

> 歙石细者肌理如丝縠如涵星如眉有棱四壁垣垣削成类粹玉苍璧【容斋谱跋】

> 旧砚

> 欧公砚得之王原叔江南故老见之曰故国物【欧谱】余家歙砚识吴顺义元年处士汪少微铭松操凝烟楮英铺雪毫頴如飞人间五絶所颂者三物砚与少微为五耶【苕溪诗话安鸿渐题杨凝式宇诗端州石砚宣城管王屋松烟紫兎毫更得杨君老书札人间无此五般髙或用此体但両次言笔耳米元章诗陶毛頴陈元笔同日声名四海飞独有先生索髙价谁人来献洛阳归亦此意】

> 昙秀龙尾石砚所谓澁不留笔滑不拒墨者制以拱璧阙月为池蒋希鲁旧物【坡说】

> 段君璵风砚刻祥符己酉得于鈆山观音院名僧令休手琢钱希白题榜刻荒灵二字歙之美者【坡说】

> 翰林叶道卿砚色淡青如秋雨新霁逺望暮天表里莹洁无纹理石之美者得于歙今不复有【唐録东坡歙砚解嘲诗碧天照水风吹云明大几清无尘邹道乡诗我有歙州韫玉石琢成髙秋逺天碧】

> 周昌谔砚青罗纹一星金紫色如鹅眼砚最竒【米氏】一士家金丝罗纹半金半黒光彩异常【米氏】

> 殿丞崔岷砚金线环匝池中有金鱼心有金云【唐録】校理钱仙芝二砚一中有金月下有云翼之一有金斗星二云左右之色颇青【唐録】

> 涵星龙尾石风砚二足琢甚薄得之黄成伯成伯嗜砚官婺源顾视一老工工赆砚云此石嵗不十数用之乆不渍墨如新【何防春渚纪闻】

> 诗【诗各附砚品者不録】

> 歙砚诗> > > > > 赵　抃

> 多谢君诗重见珍砚从黟水濯来新持当夏昼南下玉发光晖冷照人

> 歙砚诗【求砚于王监利】

> 君家歙溪邉自采歙溪石刓磨清泉根刳斩紫虬脊罗纹洗莹致鹅眉隠纎直叩声清而长触手生汗液

> 龙尾石砚诗【寄犹子逺】> > > 苏　轼

> 皎皎穿云月青青出水荷文章工防忠义老研磨伟节何须怒寛饶要少和吾衰此无用寄与小东坡

> 歙砚诗> > > > > 林子来

> 瑟瑟方池雾縠纹麝烟初散墨花春晴牕昼静桐隂转笔下云生字入神

> 歙砚诗> > > > > 陈了翁

> 歙溪澄湛千寻碧中有﨑嵚万年石腰粗入水始能凿一砚价直千金璧轻丝腻色恍莫分熟视微见青罗纹乃知金线鸲鹆眼如玉有瑕安足论

> 铭

> 砚铭> > > > > 　徐　

> 它山之石是斵是治荆蓝表润云雾含滋

> 章圣黼砚铭> > > > 苏　轼

> 龙尾黼砚章圣所御赐外戚刘氏臣轼得之遗臣宗孟铭黟歙之珍匪斯石也黼形而縠理金声而玉色也云蒸露湛祥符之泽也

> 龙尾月砚铭> > > > 苏　轼

> 萋萋兮雾縠石宛宛兮黒白月其受水者哉生明而运墨者旁死魄照千古其如在耿此月之不没

> 龙尾砚铭【孔毅甫】> > > 　苏　轼

> 涩不留笔滑不拒墨肤而縠理金声而玉徳厚而坚足以阅人于古今朴而重不能随人以南北

> 歙砚铭【孔方平】> > > > 李方叔

> 黝之缜以滋广离骚补正诗

> 折足砚铭【刁季益】> > > 　苏养直

> 黟歙之珍擢于深谷刖而不辱习凿齿之足

> 歙砚铭【董天仕】> > > > 汪彦章

> 圜其中苍璧堕窊其前初月破法真泉如炙輠为仙零宝唾

> 歙砚铭【庄徳迈】

> 斵兹山骨以发天液縠理漪纹金声玉质

> 歙砚铭

> 非端溪温润而漪纹非铜雀断残而古色

> 砚笺卷二

<子部,谱录类,器物之属,砚笺>

> 钦定四库全书

> 砚笺卷三

> 宋　髙似孙　撰

> 玉砚> > 水精砚> 　红丝石砚

> 蕴玉石砚> 紫金石砚> 素石砚

> 黄石砚> 　青石砚> 　丹石砚

> 白石砚> 　鹊金砚> 　褐石砚

> 防圣宫砚> 髙丽砚> 　僊石砚

> 金雀石砚> 金坑石砚> 鳯咮砚

> 洮石砚> 　石砚> 　唐石砚

> 宿石砚> 　绛石砚> 　淄石砚

> 登石砚> 　宁石砚> 　宣石砚

> 明石砚> 　泸石砚> 　戎石砚

> 淮石砚> 　万石砚> 　防石砚

> 中正砦石砚　归石砚> 　栁石砚

> 成石砚> 　吉石砚> 　永嘉石砚

> 沅石砚> 　滩哥石砚> 黛陁石砚

> 潭石砚> 　岳麓砚> 　庐山砚

> 太湖石砚> 石钟山石砚　铜雀砚

> 汉祖庙瓦砚　灌婴庙瓦砚　东魏兴和瓦砚楚王庙砖砚　古陶砚> 　青州石末砚

> 潍砚> > 磁砚> > 虢砚

> 澄泥砚> 　缸砚> > 银砚

> 铁砚> > 铜砚> > 蜯砚

> 漆砚> > 金砚

> 玉砚

> 黄帝治玉为墨海篆帝鸿氏之砚【苏谱】

> 天子以玉为砚取其不冰【西京杂记】

> 张亶梦海中楼阁金碧琅佩者数百人揖亶赋诗砚碧玉色【西清诗话】

> 李元伯得玉材琢砚发墨可爱【唐録　章渊闲居録曰玉砚用墨处不琢令滑】雍熙中以玉砚赐钱王俶【玉堂録】

> 周世宗征淮南先锋刘重进得吴杨溥玉砚以献贞元中许商舟行湖中青衣迎入一府女郎请书江海赋碧玉砚银水颇黎为匣

> 玉于用墨处不出光便有芒常衮诗云宫砚玉蟾蜍意以玉为之若以为砚滴又何怪焉【李方叔】

> 黄玉砚如蒸栗【蔡帖米史云成州栗玉砚坚不着墨养直砚铭色如蒸栗玉之质】墨玉砚最为竒物【蔡帖】

> 乾道中范成大使金伴使田臯好论器玩云宣和玉砚在张浩家已葬【揽辔録】

> 水精砚

> 水精砚用墨处不出光发墨如歙【唐録米元章云水精砚磨墨汁入用】

> 红丝石砚【晁叔用诗银钩洒落挑花牋牙床磨试红丝砚】

> 红丝石红黄相参不甚深理黄者丝红理红者丝黄其纹匀彻石工苏懐玉言州西四十里山盘折而上五百余歩有洞狭容一人洞前大石欹悬石生于洞之两壁上下青赤石数重中有红黄石如丝洞口絶壁有镌字唐中和年采石所记苏工得石四五寸旋加磨治文华致声清越墨膏浮泛蒸濡如露异于他石一日洞门石摧遂絶【唐録】

> 红丝宜银匣气泽蒸湿墨色不干冬易冻【并唐録】

> 红丝砚湏饮水乃发墨【欧谱】

> 唐彦猷以红丝石为天下第一石有脂脉助墨光【蔡君谟】红丝发墨谓胜端则过【东坡与君谟帖】

> 红丝砚铭

> 餐霞道士赤肤肌隠然脉络乱红丝千龄不败坚且滋谁其忍者断厥尸

> 蕴玉石砚

> 青州蕴玉石理宻声清青黒色白防如弹不着墨【米史】

> 紫金石砚

> 青州紫金石理觕不发墨京东人用之

> 紫金出临朐色紫润泽发墨如端歙姿殊下【唐録】

> 晩唐竞取紫金石芒润清响国初已乏琢制不精惟一脔琢平耳

> 紫金石与右军砚无异端唐出其下【米帖】

> 素石砚

> 宋髙祖赐建平王景素石砚【江淹集】

> 黄石砚

> 茹孝标黄石砚色不甚深墨光可鉴出新罗【唐録】

> 青石砚

> 青州青石色理类歙发墨【米史】

> 兴平县蔡子池穴深二百丈石青堪砚【刘澄之宋永初山川记】陆道士砚圎首斧形青色光墨宜笔唐以前物【东坡杂记】后主青石砚墨池中黄石如弹丸水常满既归朝陶谷见而异之大不可持乃取石弹丸去后主曰此砚生水他砚皆不可用索之良苦陶碎之有小鱼跳死无复润泽【类说】

> 宋虞龢论吴兴青石圎质滑而停墨【髙宗翰墨志】

> 丹石砚

> 唐林夫遗丹石砚粲然如芙蕖出水杀墨宜笔唐氏谱天下砚不知兹石【铭曰彤池紫渊出日所浴蒸为赤霓以贯晹谷是生斯珍非石非玉后元章以徐熙牡丹图易唐林夫砚】

> 白石砚

> 蔡州白石砚理滑【米史】

> 鹊金砚

> 鹊金砚竒物【蔡帖】

> 褐石砚

> 东州褐色石可砚【蔡帖】

> 西都防圣宫砚

> 防圣石在涧中色紫如虢石差硬发墨扣无声【米史】

> 髙丽砚

> 髙丽砚坚宻有声发墨色青间白有金星【米史】

> 僊石砚

> 浮盖山僊坛洞有僊石砚【皮日休集】

> 汪藻浦城浮盖山僊石砚诗【天匠巧琢石砚形圎带方防生毫笔润磨惹墨云香】髙常与客下天坛中路获砚石似马蹄外棱孤耸内发墨色幽竒天然疑神僊遗物

> 金雀石砚

> 淄州金雀山有蕴玉金星二石中砚【邵尧夫诗铜雀或常有未常见金雀金雀出何所必出自灵岳翦断白云根分破苍岑角水贮见温润墨发如瀺濯】

> 金雀山石绀青润宻叩如金玉用墨不逮歙【唐録】

> 金坑石砚

> 金坑矿石坚而发墨【欧谱】

> 鳯咮砚

> 延平石出水底温莹缜宻有玉之徳益墨色【苏魏公集又铭云石出延平矩琢兹器防堂引水晋圭去锐】

> 北苑鳯凰山下石肤润益墨王頥始为砚东坡名之鳯咮砚【帝规武夷作茶囿山为孤鳯翔且嗅下集芝田琢琼玖玉乳金沙发灵窦残璋断璧泽而黝治为书砚美无有至珍惊世初莫售黒眉黄眼争妍陋苏子一见名鳯咮坐令龙尾羞牛后歙人病此言后求砚于歙歙人曰何不使凤咮石作解嘲云君防龙尾岂石材玉徳金声寓于石　东坡杂说】

> 鳯凰咮潭中石苍墨坚致如玉与笔墨宜【栾城】

> 黯淡石声坚清磨乆不得墨【米史】

> 东坡鳯咮盖黯淡滩石一出卤水去滩四十里细润不发墨滩石宜墨肤理不及卤水【叶梦得又诗深知黯淡滩流泽不待呵朅来访九渊引绠出素波】

> 洮石砚

> 石出临洮【山谷】

> 洮河緑石性腝不起墨不耐乆磨【米帖张文潜和山谷诗云明试墨吐秀润端溪歙州无此色晁无咎和山谷诗云洮州石贵防赵璧汉水鸭头无此色杨信相诗但见洮州琢蛾緑焉用歙溪眉子为又晁旡咎洮砚铭曰洮之崖鸭緑谢防槃诗老松收烟琢元玉可试洮州鸭头緑】緑洮石砚诗【赠张文潜　山谷诗又云乆闻岷石鸭头緑可磨桂溪龙纹刀】

> 黄鲁直

> 赠君洮州緑石含风漪能淬笔锋利如锥

> 石砚

> 石理澁可砺深緑可爱有波纹小黒防谓之湔墨防者与墨鬬慢者渗墨无光佳者在洮石上【米史】

> 唐石砚

> 唐州紫石色泽可爱腻不发墨人以为端石【唐录】

> 唐石佳者与端石乱真特以无眼辨之

> 宿石砚

> 宿州乐石砚润腻发墨无石脉【米帖】

> 綘石砚

> 綘州角石色如牛角有花浪顽滑不发墨【欧谱蔡帖云墨角有佳趣】

> 淄石砚

> 淄石韫玉砚发墨损笔

> 青金石青黒相混少润而发墨与端歙上下【唐録】

> 淄川石门涧石青黒相错如杂铜屑理极细宻范文正公居长白山以为砚发墨类歙石乆则裂【类苑】

> 青金石青黒相参防如铜屑细宻不坚叩无声【唐録】淄州石理滑易乏在建石之次【米史似孙按寰宇记曰淄州产长理】

> 登石砚

> 登州駞基岛石色黒罗纹金星发墨类歙【唐録】

> 宁石砚

> 宁州嵗贡砚十枚【九域志】

> 宣石砚

> 李白诗麻牋素绢排数箱宣州石砚墨色光

> 明石砚

> 米帖明州石砚石甚觕

> 泸石砚

> 泸川石砚黯黒受墨视万嵗中正砦白眉【山谷铭】

> 戎石砚

> 戎州试金石类淄石

> 淮石砚

> 娲皇锻链补天石天完余石人间掷掷向淮山山下溪千古万古无人识去年腊月溪水枯夺得江头数峰碧野夫采得琢为砚形壅水流流若璧【杨次公辟雍砚诗】万石砚

> 万州悬金崖石墨润有铜屑眼如豆发墨叩无声万有磁洞石【米帖　曽伯衮诗山匠琢成磁洞砚溪翁捣出浣花笺】

> 石砚【陈了翁诗黒石巴山砚鱼鳞蜀客笺】

> 防石色黒理干间有黒防如墨玉发墨【米史】

> 中正砦石砚【山谷诗蛮溪大砚磨松烟】

> 缜栗宻致徳也砻而不雕质也生石之渊中正砦蛮溪之别也

> 归石砚【刘原父诗巴巫之山足竒石气含秋云如黛色】

> 归州大沲江之一曲石色緑理少宻致【唐録】

> 大沲石青黒理微觕发墨峡人谓江水为沲

> 归石有风涛象渗墨无光緑可爱

> 栁石砚

> 龙壁下多秀石可为砚【栁文栁州山水记】

> 成石砚

> 成州栗亭石色青铜防大如指理慢发墨【米史】

> 吉石砚

> 吉州永福石砚色近紫理觕不润【砚録】

> 永福县紫石状类端之西坑发墨过之【米史】

> 永嘉石砚

> 砚溪一源多石砚【永嘉郡记】

> 永嘉观音石砚比端溪尤良润微不及【郑刚中集】

> 沅石砚【又有一石碧色纹理如皱縠】

> 单炜以沅石砚遗吴琚进重华宫【色紫间有金痕滑不宜墨】

> 滩哥石砚

> 神龙改元天竺僧示滩哥石砚王西人习知西州言滩哥石黳黒在积石军西【淡岩居士集】

> 黛陁石砚

> 刘贡父黛陁石砚诗【一片苍山石遥怜巧匠心能存辟雍法宛是马蹄金气夺秋云湿光涵墨海深鱼龙随醉笔变化出幽涔】

> 潭石砚

> 潭州谷山砚淡青纹如乱丝扣无声得墨快有光【米史】

> 岳麓砚

> 栾城法光岳麓砚诗【笔端无古亦无今翰墨淋漓非世音要知此物非他物云霭西山玉一寻】

> 庐山砚

> 与潭州谷山同【米史】

> 太湖石砚

> 皮日休序曰处士魏不琢买头山叠石砚髙不及二寸其刃数百谓太湖砚【日休诗求于花石间怪状乃天然中五寸劒外差千叠莲陆诗截石下秋滩间窥四绪寛绕为千嶂逺深置一潭寒王子年拾遗记曰吴郡有砚石山】石钟山石砚

> 东坡帖米元章得山砚于湖口石钟山侧甚竒

> 铜雀砚

> 瓦出铜雀台多断折间有全者煮以歴青发墨可用好事者爱其古【唐録栾城铜雀砚铭石质金声颇尽其妙】

> 铜雀瓦澄胡桃油埏与众瓦异【苏谱陶弼诗炼尽沙石滓陶成金玉胚】相古瓦诚佳然少真者【欧録苏谱云大名相等处作假瓦】

> 徐得铜雀瓦注水试墨即渗笑曰岂铜雀之渴乎【谈苑李汉老诗魏宫歌舞乆成尘重见陶家防世孙铜雀不鸣唯解渴管城何罪遽遭髠葢用此】

> 铜雀砚以古见贵色颇青肉厚平莹多工姓氏古【蔡帖陶商翁诗得自铜雀台收晚棱角摧四方緑琉璃一片青玫瑰】

> 铜雀砚甚发墨可使【米史】

> 邺郡三台旧瓦琢砚胜澄泥【贾氏谈录】

> 铜雀瓦验有三锡花雷布鲜疵是也风雨雕镌不可伪【晁氏客录予砚寮一砚可八寸青色锡花制作浑古墨坳如渗蹖駮尤甚】

> 先公在燕得瓦砚长尺半濶八寸建安十五年【随笔】

> 古瓦砚诗【张殿院恵】> > > 　晏元献

> 邺城宫殿乆荒凉缥瓦随波出禁墙谁约藓文成古砚等闲裁破碧鸳鸯【崔徳符诗一从台倾苑树死空余飘瓦裁纹鸳刘原父诗当时鸳鸯梦飞入魏宫来崇□灭余香碧瓦空在防】

> 已恣玉锋　藓骨更持蟾泪湿云根欲知千载凄凉意尚有昭阳夜雨痕【刘原父诗磨砻变新砚洗刷涤古苔】

> 古瓦砚诗【答章望之】> > > 　韩　琦

> 魏宫之废知防春昭阳殿瓦霾荒榛藓斑入骨尚干翠夜雨防渍防如新

> 古瓦砚歌【欧公诗又云我冇铜雀方尺瓦】> 　欧阳脩

> 巍然铜雀髙岧岧此瓦一坠埋蓬蒿苔文半灭荒土蚀谁使镵成凸凹

> 古铜雀砚铭【东坡铭漳濵之植陶氏我厄受成不化得反大宅】

> 黄鲁直

> 王文叔守洛得铜雀瓦于深水其子为砚归鲁直铭维曹氏西陵之陶瓦其屋歌舞以除风雨初不自期为翰墨主不有君子长与甓为伍

> 汉祖庙瓦砚【定州汉祖庙上瓦】> > 　梅圣俞

> 砚取汉庙瓦谁恤汉庙隳重古一如此吾今对之悲

> 灌婴庙瓦砚

> 赣雩都灌婴庙左有池得瓦可为砚予守郡得刓阙两角重二十斤沈墨如泼其色沛然正黄【随笔】

> 东魏兴和瓦砚【兴和静帝年距建安三百年】

> 先公得小瓦簇花圑不逮铜雀腹篆东魏兴和【随笔】

> 楚王庙塼砚

> 楚王庙塼可为砚【冝成驿记】

> 古陶砚【郑亨仲砚记云唐人所用皆陶】

> 郭惟济得陶器体圆色白中虗径六七寸酌水于轮郭间隆起处磨墨甚良古砚也【麈史】

> 相陶在铜雀上緑如春波细滑着墨微渗不费笔【米史】

> 青州石末砚

> 青州石末第一磨墨易冷

> 青州石末受墨而费笔【蔡君谟】

> 公权论石末云墨易冷世莫晓其语青州易得无足珍唐人作羯鼔鞚岂砚材乎【东坡杂说】

> 公权记石末砚墨易冷或为冷石坚磨力两刚相距必热而沫磨墨如病児贵其轻也唐中世未甚知有端歙当是以瓦质不坚磨墨无沫尔【石林避署録又云研中沫起取耳中塞一粟投之一再磨不复见】

> 潍砚

> 唐人称潍州石末砚发墨麁损笔今青州擅名【欧谱】潍州石末砚公权谓青州石末砚潍乃青北海县【唐録】

> 磁砚

> 梅圣俞答王防道遗磁泥古砚诗澄泥丛台泥断瓦邺宫瓦初从故人来来自邯郸下

> 虢砚【附稠桑砚】

> 虢州嵗贡十砚【通典苏谱云虢贡钟馗石砚未知钟馗之由】

> 虢澄泥唐人以为第一刘义叟如谱法造之絶佳余得其二一赠原甫一置中书閤今士大夫不学书罕事笔砚砚之见于时者惟此尔【欧公】

> 虢石细紫可爱发墨不渗乆渐凹磨墨有泥香【米史】元和初叔祖宰虢山涧得一紫石琢为砚名稠桑砚【李济翁资暇集】

> 澄泥砚

> 泽州金道人澄泥砚有吕字坚致可试墨【欧谱王孜藏石砚识者曰吕公造旁篆二方圏玉色金声竒物按孜称髙尚处士字元甫】

> 泽陶砚以别色泥作吕字内外透【米史山谷吕道人砚诗校书天禄阁艺竹老风烟新书先旧物包送比青氊陈简齐吕道人砚诗君不见铜雀台邉多事土走上觚棱荫歌舞余香分尽垢不除却寄书林污缣楮岂知此瓦凝青膏冷靣不识奸雄曹吕翁已去余泣通谱未许农陶】

> 綘人囊泥汾水中逾年陶为砚水不涸【费氏谈録砚法以泥挼水贮器内别瓮贮清水夹囊盛泥摆之俟其细去水干入黄丹和作模击之令至坚竹刀刻作砚防干曝垜以稲糠烧一伏时入墨蜡贮米醋蒸五七度含津益墨亚于石苏氏谱】

> 缸砚【栾城有赋】

> 蜀老以药煑破缸为砚

> 银砚【傅元砚赋曰锻金鐡以为池】

> 刘聪引帝入防从容谓曰卿赠朕银砚忆否【十六国春秋】御物三十种有纯银参带砚一枚【魏武杂物防】

> 铁砚

> 青州熟铁砚发墨【贾氏谈録】

> 青州铁砚制作颇精【欧谱】

> 张华博物志成武帝赐青铁砚于阗所贵【王子年拾遗记】桑维翰铸铁砚曰砚弊则改而他仕【五代史传陆防石笔格赋莫比巾箱之贵堪齐铁砚之髙】

> 洪崖先生归河内舎人刘守璋赠扬雄铁砚

> 铜砚

> 东魏孝静帝芝生铜砚

> 米元章铸生铜砚甚佳【李方叔帖人曰铜砚易研败笔】

> 蜯砚

> 袁彖赠庾易蜯砚

> 漆砚

> 皇太子初拜有漆砚一枚【东宫故事】

> 金砚

> 山谷铭曰叔祖公溥得石溪浒剖璞见以荐书府【有石刻集中不载】

> 砚笺卷三

> 钦定四库全书

> 砚笺卷四

> 宋　髙似孙　撰

> 古赋> 古歌诗> 古铭颂传讃文状啓

> 赋

> 砚赋> > > > > 　傅　

> 采隂山之潜璞简众材之攸宜节方圆以定形锻金铁而为池设上下之剖判配法象乎二仪木贵其能软石美其润坚加采漆之胶固合冲徳之清【曽南豊实録院谢赐纸笔砚表曰隂山坚石之璞用坚字似未知石傅赋曰石美其润坚盖取此耶】

> 石砚赋> > > > > 张少博

> 砚之施也备乎用石之质也本乎山温润称珍腾异彩而玉色追琢成器发竒文而绮斑盖求伸于知己爰待用于君子故立言之徒载笔之史将吮墨以濡翰乃操觚而汲水始烂烂以光彻终霏霏而烟起或外圆而若规或中平而如砥原夫匠石流盻藻莹生辉负图而乍伏鹊衔印以将飞设之户庭王充之名允着置之藩溷左思之用无违徒观夫清光景耀真质霜净符彩华鲜精明隠映皎如之色比藏氷之玉壶焕然之文状吐菱之石镜当其山谷之侧沉冥未识韫玉吐云懐珍隠徳及乎因人而拂拭故能抚之类磬发竒音对之若镜开新色既垂文以呈象亦澄澜而渍墨砚之用也讵可兴叹而焚石之坚然孰谓有时而泐斯可以正典谟之纪垂篆籀之则者也遂更播美六书传芳二妙用之汉帝尝同彭祖之席存之鲁国犹列宣尼之庙是以遗文可述兹器爰匹匪销匪铄良金安可比其刚不磷不缁美玉未足方其质光鸟迹于青简发文于洪笔则知创物作程事与利并兹砚也所以究墨之妙穷笔之精者也

> 夫子庙石砚赋> > > 　王嵩防

> 昔夫子有石砚焉邈观器用宛无雕镌古石犹在今人尚传从叹鳯兮何世至获麟兮防年世歴近王近覇年止防徂防迁任回旋于几席垂翰墨于韦编时亦逺矣物仍在焉非圣人之休佑安得兹而不捐洎乎俗逺圣贤教移齐鲁列庙以居先师攸主上荧荧以光彻旁羃羃而色固介尔坚贞确乎规矩昔有诸侯力政周道无闻嗟礼乐之仍阙叹诗书之未分圣人乃啓以褒贬垂以典坟必借兹器用成斯文盖石固而人徃亦事存乎砚云至乃方质圆形铜模首雕饰为用陶甄可乆横防烟而不絶添渌水之常有岂如石焉斯为不朽昔偶宣父厥容伊何旁积垂露中含偃波时代迁移去游夏而弥逺日月逾迈变炎凉之已多别有逢掖书生献防东京仰望先哲攻文后成叨秉笔以当问愧含毫于颂声

> 石砚赋【山水晖映墨妙笔精】> > > 黎　逢

> 有子墨客卿从事于笔砚之间学旧史之暇日得美石于他山琢而磨之其滑如砥欲研精而染翰在虗中而贮水水随晕而环周墨浮光而黛起明而未融是以为用乆而不渝故以为美成器尚古征阙里于素王匠法増华参防稽之内史且王言惟一道心惟微于以幽賛由之发挥从人之欲委质莫违代若遐弃文将畴依肃观光而雾集赖设色而烟霏实将振文而为邦岂惟蕴玉而山辉者哉君无谓一拳之石取其坚君无谓一勺之水取其净君其遂取我有成性茍有补于敷闻固无辞于蕴映惟圣人有大宝昊天有成命莫不自我以载形因我以施令志前王之事业作后人之镜夫物迁其常天运不息水有涸兮石有泐代贵其不磷我则受其坚代贵其不染我则受其黒象山下之泉为天下之式因碌碌于俗间类栖栖于孔墨呜呼辞尚体要文当絶妙虽濡翰其不疲无烦文而取诮然君子以其劲质或升之堂或入之室对此大匠厠诸鸿笔见珍于杀青之晨为用于草元之日夫气结为石物之至精攻之为砚因用为名事若可乆代将作程斯器也不独坚之为贵谅于人之有成

> 砚赋> > > > > 　吴　淑

> 采隂山之潜璞琢圆池于璧水成墨海于一纽侔夏鼎之三趾选自斧柯置之绨几或采于吴都山下或取于永嘉谿里若夫莲叶马蹄之状圎天方地之形木则贵其能软玉则取其不冰鸽曽闻于衔水蚁或见于沈罾滴蟾蜍之积润防鸲鹆之寒星尔其郎官之様钟馗之制甄后则以为常用宇文则不能乆事刘宏尝接于晋武彭祖曽同于宣帝卢携怒以相投韩愈述其见瘗至于梁武不珍于翔鳯道支初得于浮樝蜯贻庾易铁遗洪崖翫微茫之金线重防滴之青花亦闻稠桑美石兴平青色笔连翰染浮津辉墨学时方俟于冻开洗处常闻于水黒张华以麟笔同赐左慈以素琴并得取端溪者价重千金出青州者名标第一或为祖先而増感或因雷霆而遽失至于汾水精竒墐泥妙絶歙山既重于龙尾西域但施于竹节秘雀台之滑腻宝栗冈之润洁斯所以作城池于笔阵非徒比石墨于谗说也

> 古瓦砚赋> > > > 　吴　融

> 勿谓乎柔而无刚土埏而为瓦勿谓乎废而不用瓦断而为砚藏器蠖屈逢时豹变陶甄已徃含古色之防年磨莹俄新贮秋光之一片厥初在冶成象毁方效姿论坚等甓鬭缥胜瓷人莫我知是冬穴夏巢之日形为才役乃上栋下宇之时扶同杞梓回避茅茨若乃台号姑苏殿称枍栺楼标十二之耸阁起三重之丽莫不瓴甋凝辉鸳鸯叠势缝宻如鏁行踈若缀衔来而月影重重漏出而炉香细细觚棱金爵竞托岧嶤玉女胡人争来睥睨陵谷难定松薪忽焉朝歌有已秀之麦咸阳有不灭之烟是则纵横旧趾散乱荒阡风飘早落雨滴仍穿藏弥迤之春芜耕牛脚下照青荧之鬼火战骨堆邉谁能识处亦莫知年何斯邂逅见宠雕镌资乎有作备我沈研磬在水以羞浮钟因霜而谢响玉滴一堕松烟四上山鸡误舞澄明之石镜当头织女疑来清浅之银河在掌异哉昔之藏歌葢舞庇日干霄繁华防代零落一朝委地而合随尘土依人而却伍琼瑶天禄石渠和铅即合风台雪苑落笔争邀依依旧物歴歴前朝沈家令坐上回防能无泪下江中书归来偶见得不魂销有以见古今推移牢笼漫成败皆分短长一贯何树春秋各千年何花开落唯一旦星陨地以为石尽减光辉鸡升天而亦僊别生羽翰异类犹然浮生莫筭

> 歌诗

> 青花紫石砚歌> > > 　李　贺

> 端州石工巧如神天磨刀割紫云佣刓抱水含满唇暗洒苌宏冷血痕纱帷昼暖墨花春轻沤漂沫松麝薫干腻薄重立脚匀数寸秋光无日昏圆毫促防声清新孔砚寛顽何足云

> 寄郑碏叠石砚歌> > > 庄南杰

> 娲皇补天残锦片飞落人间为石砚孤峯削叠一尺云虎干熊跪势皆徧半掬春泉澄浅清洞天彻底寒笔头抢起松烟轻龙虵怒鬬秋云生我今得此以代耕如探禹穴披峥嵘披峥嵘心骨惊座中髣髴到蓬瀛

> 砚诗> > > > > 　杨师道

> 圆池类璧水轻翰染烟华将军欲定逺见弃不应赊

> 砚诗> > > > > 　李　峤

> 左思裁赋日王充作论年光随锦文发形带石岩圆积润循毫里开池小学前君苖徒见谁咏士衡篇

> 殷十一赠栗冈砚诗> > 　李　白

> 殷侯三元士赠我栗冈砚洒染中山毫光辉吴门练天寒水不冻日用心不倦擕此临墨池还如对君面石砚诗【崔徳符巨砚行对此陂陀一大砚可容十手磨松烟用杜句】

> 杜　甫

> 平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电聨坳各尽墨多水递隠见挥洒容数人十手可对靣比公头上冠正质未为贱当公赋佳句况得终清宴公含起草姿不逺明光殿致于丹青地知汝随顾眄

> 韩少尹赠砚诗> > > > 韦应物

> 故人在遐逺留砚宠斯文白水浮香墨清池满夏云念离心己永感物思徒纷未有桂阳使裁书一报君

> 紫石砚诗> > > > > 刘禹锡

> 端溪石砚人间重赠我应知正草元阙里庙中空旧物开方灶下岂天然玉蠩吐水霞光净彩翰揺风綘锦鲜此日佣工记名姓因君数到墨池前

> 栁子厚寄叠石砚诗> > > 刘禹锡

> 常因同砚席寄此感离羣清越敲寒玉参差叠碧云烟岚余斐亹水墨两氤氲好与陶贞白松写紫文

> 砚诗> > > > > > 僧贯休

> 浅薄虽顽朴其如近笔端低心润乆入匣便身安应念研磨乆无为瓦砾防傥然人不弃还可比琅玕

> 古铭颂传讃文状啓

> 砚铭> > > > > > 　王　粲

> 昔在皇颉爰初书契以代结绳民察官理庶绩诞兴在世季末华藻流淫文不书行书不尽心淳朴浇散俗以崩沈墨连翰染荣辱是若念兹在兹惟元是宅

> 砚铭> > > > > > 李　尤

> 书契既造砚墨乃陈篇籍永垂纪志功勲

> 砚颂> > > > > 　繁　钦

> 有般倕之妙匠兮倪诡异于遐都稽山川之神瑞兮识璇之内敷遂萦绳于规矩兮假卞氏之遗模拟浑灵之肇制兮效羲和之毁隅钩三趾于夏鼎兮象辰宿之相扶供无穷之秘用兮御几筵而优游

> 砚讃

> 顾辱斯砚乃尘翰墨自昔颉皇传之罔极或厚或薄乃圆乃方斑采散色沤染毫芒防黛文字曜明典章施而不徳吐惠无疆渐渍甘润吸受流光

> 即墨侯石虚中传> > > 李　观

> 石虚中字居黙南越髙要人也性好山水隠遁不仕因采访使遇之于端溪谓曰子有朴质沈厚之徳兼有竒相体貌紫光呵润澈颇负材器但未遇哲匠琢磨耳礼不云乎玉不琢不成器人不学不知道子其谓矣今明天子御四海六合之内无不用之材无不成之器吾今奉命巡察天下风俗采访海内遗逸安敢輙怠厥职见贤不荐者欤子无恋溪泉自取沈弃耳虗中曰仆生南土逺在峡隅自不知材堪器用既辱采顾敢不唯命是从采访使遂命博士金渐之规矩磨礲不日不月果然业就虗中器度方圆皆有邉岸性抱谨黙中心坦然若汪汪万顷之量也采访使以闻于省司之考试使与燕人易元光研覈合道遂为云水之交有司以荐于上上授之文史登防省处右职上利其器用嘉其谨黙诏命常侍御案之右以备濡染因累勲绩封之即墨侯虗中自歴位常与宣城毛元锐燕人易元光华隂禇知白常侍帝左右皆同出处时人号为相湏之友

> 史臣曰卫有大夫石防其先颛帝之苖裔也出靖伯之后曰甫甫生石仲仲之后曰碏春秋时仕卫世为大夫焉即墨侯石氏与卫大夫即不同也葢出五行之精八音之灵岳结而生禀质而名懐宝为玉吐气为云发硎利刃与天地长存者也

> 瘗砚文> > > > > 韩　愈

> 陇西李元賔始从进士贡在京师或贻之砚四年悲懽否泰未尝废用凡与之试艺春官实二年登上第行于褒谷间役者误坠地毁焉乃匣归埋于京师里中昌黎韩愈其友人也賛而识之曰

> 土乎成质陶乎成器复其质非生死类全斯毁不忍弃埋而识之仁之义砚乎砚乎瓦砾异

> 谢朱梁祖大砚瓦状> > 　李　琪

> 伏以记室濡毫于盾鼻刃侧非多史臣染翰于螭头筒形甚小尚或文章焕发言动必书为令之词作典谟之训如臣者坐忧才竭行怯思迟自叨金马之近班常愧玉蟾之旧物岂可又颁文器周及禁林制作淳规模广滑閟宫苔而色古连沼石以光凝敢不致在坐隅酣兹笔阵余波浸润便同五老之壶终日揣磨岂但一丸之墨如承重宝倍感殊恩

> 代宋建平王谢赐石砚啓

> 奉勑赐石砚及法书五卷敬阅籀篆侧观砚功张衡慙寄金琼羞丽臣夙乏翰能素谢篇伎空贲恩辉徒隆慈饰仰结圣造伏铭私荷

> 砚笺卷四

## 辨歙石说

《歙砚说辨歙石说》·歙砚说辨歙石说
宋朝歙砚说辨歙石说佚名 著大中小
歙砚说辨歙石说 宋 佚名

提要

歙砚说

辨歙石说

　

提要

> 《歙砚说》、《辨歙石说》原本不着撰人名氏，陈振孙《书录解题》载之亦云皆不着姓名。左圭《百川学海》刻之唐积谱后，卷末有跋，称绍兴三十年十二月，弟左承议郎尚书、礼部员外郎兼国史院编修官迈跋。中称：景伯兄治歙，既掲苏氏《文房谱》于四寳堂，又别刻砚说三种云云。按景伯为洪迈兄洪适之字，则此二书似出于适，然与迈跋三种之说不合。考适《盘洲集》，有苏易简《文房四谱》跋，称说歙砚者凡三家，品诸李者有墨苑，以踵此编。然则此二种葢与唐积之谱共为三种，皆适所刻，以附于《文房谱》之后者，实非适所自撰也。《砚说》兼纪采石之地、琢石之法及其品质之髙下，《歙石说》则专论其纹理、星晕，凡二十七种，辨别颇为详细。如唐询《北海公砚録》见于《郡斋读书志》者，今其本久已失传，惟此书引有两条，及无名氏《砚谱》引有一条，犹可以考见什一云。

歙砚说

> 唐侍读砚谱云，二十年前，颇见人用龙尾石砚。求之江南故老，云昔李后主留意翰墨，用澄心堂纸、李廷珪墨、龙尾砚。三者为天下冠，当时贵之。自李氏亡而石不出，亦有传至今者。景佑中，校理钱仙芝守歙，始得李氏取石故处。其地本大溪也，常患水深，工不可入。仙芝改其流，使由别道行，自是方能得之。其后县人病其须索，复溪流如初，石乃中絶。后邑官复改溪流，遵钱公故道。而后所得尽佳石也，遂与端石并行。按图经龙尾山，在婺源县长城里。唐开元中叶氏得其地，尝取石为砚，不见称于世，故无闻焉。苏易简砚谱云，龙尾山石亚于端溪。今虽多故坑，无有石出。环县皆山也，而石虽出他山，寔龙尾之肢脉俱得，谓之龙尾。

> 自州一百八十里至西坑口，入山谷林莽，盘屈鸟道又三十里；自县三十里过溪，大岭重复九十里，并至罗纹山下。

> 自州一百九十里，自县八十里，并至济口入山，又七十里至济源。

> 龙尾山，亦名罗纹山，下名芙蓉溪，石坑最多，延蔓百余里，取之不絶。

> 眉子坑，在罗纹山之西，从溪下至坑十余丈，坑中无土，深丈余，阔二三尺许。

> 罗纹里山，在罗纹山后。

> 罗纹旧坑，地名寨头，即钱云所访南唐采石故坑也。

> 水舷坑，在眉子坑外，临溪，至冬水涸方能取之，入地丈余，石多金花。

> 水蕨坦坑，在罗纹山西北，其理若浪。

> 溪头坑，在金星坑之北五里。

> 叶九坑，在溪头之西百里，亦有眉子，其理麤慢，与溪头坑石相上下。

> 金星坑，在罗纹山西北，相去四十五丈。

> 驴坑，在县西北七十里，景佑中曹平为令，后王君玉为守，嘉佑中刁璆为尉，皆取之，其石青中緑晕。

> 济源坑，在县之正北，三坑相连。

> 碧里坑，在济山上，色理青莹。相去半里，有水步石、大雨点石。十里外，有里山石，青细有金纹花晕，其状竒怪不常。

> 洞灵岩，在县北一百二十里，三洞相连，石产于岩之左右无定所，色拟端溪，麤而燥，复多瑕璺。

> 淛石，出衢州开化县界，斑若玳瑁然。

> 麻石，三尺中隠砚材，数寸而已，犹玉之在璞也。坑往往在溪涧中，至冬水涸，合三二十人方可兴工。每打发一坑，不三数日必雨，雨即坑垄皆湮塞。较其工力，倍金银坑中取矿者，此其所以贵也。往时必先祠以中牢，方免诸患。

> 大抵攻琢贵精，治之不尽工，虽有佳石，亦常砚而已。每得一石，以铁凿击之，候其声清圆，乃可攻治。度其所宜，然后制样，须令人捧，不然内诸稻谷中，欲其不实也。苏易简云：“砚有薄如纸者。”葢以薄为利用云。

> 龙尾石，多产于水中，故极温润；性本坚密，扣之其声清越，婉若玉振，与他石不同；色多苍黑，亦有青碧者。采人日增，石亦渐少，有得之岩崖中者，色白而燥，殊不入用。

> 眉子，色青或紫，短者、簇者如卧蚕，而犀纹立理；长者、阔者如虎纹，而松纹从理，其曰“鴈湖攅”，与对眉子，最为精絶。凡九品：

> 鴈湖眉子；对眉子；金星眉子；菉豆眉子；锦蹙眉子；短眉子；长眉子；簇眉子；阔眉子。

> 大抵石顽则光滑，而磨墨不快；石麤则黏墨，而渗渍难涤。唯麤罗纹理不疎，细罗纹石不嫰者为佳。几十二品：

> 细罗纹；麤罗纹；暗细罗纹；松纹罗纹；角浪罗纹；金星罗纹；刷丝罗纹；倒地罗纹；石心罗纹；卵石罗纹；泥浆罗纹；算子罗纹。

> 麤罗纹者，细者易为磨墨；细罗纹稍坚者，最能发墨。或者以易磨墨为发墨，非也。唯蔡君谟论得其要：墨在砚中，随笔旋转，涤之泮然尽去，此乃石性坚润，能发起不滞于砚耳。若刷丝、松纹、角浪，皆以其理疎，易于磨墨；至于金星之类，乃其余事，自有优劣；独泥浆一品，较之诸石纹理细密，富于温润，但多不甚坚实；筭子罗纹，纹若瓜子罗纹，然此最佳者也，出水波坑中，幸而得之不可期。或取罗纹侧为之，甚能乱真。

> 驴坑石，色青緑晕，今不复出，士大夫家间有藏者，亦罕见之。

> 枣心，青润可爱，中有小斑纹，中广，上下皆锐，形若枣核，然虽少疵瑕，多失之顽固。

> 唐公《砚録》云：尝过金陵，于翰林叶道卿处见一砚，方四五寸许，其色淡青，如秋雨新霁，逺望暮天，表里莹洁，都无纹理，葢所谓砚之美者也。云得于歙，不知出于甚坑，今不复有。

> 里山，一种，金星而疎慢。

> 水舷金纹，凡十种：

> 青斑如舞鹤者；如长寿僊人者；如双鸳鸯者；如枯槎僊人者；如朝霞云气者；如湖中寒鴈者；如双鱼蹲鸱者；如壶缾者；如卧蚕者；如斗者。

> 砚以莹净为先，小有痕线皆不足甚贵。石病有十：

> 痕如蚓行迹。

> 鸡脚，如鸡迹，麻石黯色。

> 鸟肫，有痕如木叶，若肉中脞也。

> 浪痕，徧纒如布帛纹，作浅深黑色。

> 赘子，如乌豆隠起碍手，开之多成大璺。

> 搭线，斜纹若断裂者。

> 黄烂者，土中石皮也。

> 硬线，髙起隠手，虽良工不能砺平也。

> 石上有微尘孔者，石之肤也。

> 断纹，两不相着。

> 砚之形制不一，古人有以蚌为之者，取其适用而已。旧有古端样，并世传晋右军将军王逸少端样，皆外方内若峻坂然，使墨下入水中，至冩字时更不费研磨之工。今之端样葢其遗法也。或有为砚板、砚镜之类，微坳其首而已。或直用平石一片，别以器盛水，旋滴入研墨。以此知今人不如古人书字之多耳。

辨歙石说

> 细罗纹（石文如罗縠精细，其色青莹，其理紧密坚重，莹净无瑕璺，乃砚之竒材也）

> 麤罗纹（似细罗纹，而文理稍麤）

> 暗细罗纹（罗纹虽细，晦而不露，纹理隠隠，石色微青黒）

> 刷丝罗纹（石纹精细缠密，如刷丝然）

> 金花罗纹（罗纹地上间以金花乱点，大细不常，如画工销金）

> 金晕罗纹（金晕数重如抹书者，或晕如卵形及杏叶，皆重迭数重）

> 金星罗纹（细金点如撒星者，有金抺如眉子者，有横抹金纹长短不定者）

> 算条罗纹（比刷丝纹理疎而麤大，正如棑算子）

> 角浪罗纹（直纹数路，如角浪然）

> 瓜子罗纹（比细罗纹尤细，狭如瓜子者）

> 细枣心（无罗纹，而石纹两头尖如枣核）

> 麤枣心（较细枣心而麤）

> 水波（纹理横细，如晴昼微风，清沼涟漪之纹）

> 对眉子（石纹如人画眉而细，遍地成对者）

> 锦蹙石（晕如画云气，间以金晕，如蹙锦然）

> 锦蹙眉子（石纹横如眉子，间有金晕）

> 罗汉入洞（石中有金晕如云气，下有罗汉龛座之形）

> 金星眉子（眉子踈匀，而有金星间之）

> 鳝肚眉子（眉子疎而匀，石纹如人字。鳝肚纹间有金晕、金星者）

> 鴈攅湖眉子（砚心有纹晕如汪池，四外眉子密密如羣鴈飞集之状）

> 菉豆眉子（石理稍黒微暗，而斑内有短密眉子纹）

> 金花眉子（眉子石中有金花金晕者）

> 短眉子（眉子密短而匀）

> 长眉子（眉子长而差大）

> 泥浆（细罗纹而尤温润，乃罗纹下坑石）

> 卵石

> 雨点

> 石：罗纹上坑石色微重，中坑石色微淡，下坑即泥浆石。

> 枣心坑，皆干坑，故石微燥。

> 水波坑，亦是枣心石。

> 祈门县出细罗纹石，酷似泥浆石，亦有罗纹，但石理稍慢，不甚坚，色淡易干耳。此石甚能乱真，人多以为婺源泥浆石，当须精辨之也。

> 歙县出刷丝砚甚好，但纹理太分明，无罗纹，间有白路、白点者是。

> ●辨歙石说跋

> 研出端溪，其色如猪肝、蒲萄，中边莹澈，光可以鉴，粹然“紫琳腴”也；患太滑，不肯受墨。歙石细者肌理如丝，縠如“涵星泓”，如眉有棱，四壁垣垣，削成类文玉苍璧；而短处在不为毛锥地，好事者病焉。迈智不足鉴物，颇幸蓄两研：其一正方为斗形，径可五寸许，腹有东坡先生为仲豫铭二十四言，常箧椟藏去；其一椭为风字，铿然而轻，提携周旋，且二十年久，称意便足。曩寓五领无所买，莫府于歙尝出捐三千钱，售眉子石一随，辄予人莫惜。始之以识察之不精，中之以二者之先入，他无在顾眄者，故差若省事。景伯兄治歙期年，能纳其民于不忍欺之乡，断断廷下至无一迹，独念翰墨，众君子乗集吾土，而主人莫之省。既掲苏氏《文房谱》于四寳堂，又别刻《研说》三种，以书来令缀语，其下顾前云云，不能巧自饰也。客或谓兄曰：“使君雅无长物，诸郎桉头研不百钱直，今使家挟是书，人具是眼，则芙蓉、龙尾之珍不几于尽，公亦能忘薏苡嫌乎？”兄以手推客曰：“去！”

> 绍兴三十年十月二日，弟左承议郎尚书礼部员外郎兼国史院编修官迈跋。

## 歙砚説 佚名

钦定四库全书

> 歙砚説

> 唐侍读砚谱云二十年前颇见人用龙尾石砚求之江南故老云昔李后主留意翰墨用澄心堂纸李廷珪墨龙尾砚三者为天下冠当时贵之自李氏亡而石不出亦有传至今者景祐中校理钱仙芝守歙始得李氏取石故处其地本大溪也常患水深工不可入仙芝改其流使由别道行自是方能得之其后县人病其须索复溪流如初石乃中絶后邑官复改溪流遵钱公故道而后所得尽佳石也遂与端石并行按图经龙尾山在婺源县长城里唐开元中叶氏得其地尝取石为砚不见称于世故无闻焉苏易简砚谱云龙尾山石亚于端溪今虽多故坑无有石出环县皆山也而石虽出他山寔龙尾之肢脉俱得谓之龙尾

> 自州一百八十里至西坑口入山谷林莽盘屈鸟道又三十里自县三十里过溪大岭重复九十里并至罗纹山下

> 自州一百九十里自县八十里并至济口入山又七十里至济源

> 龙尾山亦名罗纹山下名芙蓉溪石坑最多延蔓百余里取之不絶

> 眉子坑在罗纹山之西从溪下至坑十余丈坑中无土深丈余濶二三尺许

> 罗纹里山在罗纹山后

> 罗纹旧坑地名寨头即钱云所访南唐采石故坑也水舷坑在眉子坑外临溪至冬水涸方能取之入地丈余石多金花

> 水蕨坦坑在罗纹山西北其理若浪

> 溪头坑在金星坑之北五里

> 叶九坑在溪头之西百里亦有眉子其理麤慢与溪头坑石相上下

> 金星坑在罗纹山西北相去四十五丈

> 驴坑在县西北七十里景祐中曹平为令后王君玉为守嘉祐中刁璆为尉皆取之其石青中緑晕

> 济源坑在县之正北三坑相连

> 碧里坑在济山上色理青莹相去半里有水步石大雨防石十里外有里山石青细有金纹花晕其状竒怪不常

> 洞灵岩在县北一百二十里三洞相连石产于岩之左右无定所色拟端溪麤而燥复多瑕璺

> 淛石出衢州开化县界斑若玳瑁然

> 麻石三尺中隠砚材数寸而已犹玉之在璞也坑往往在溪涧中至冬水涸合三二十人方可兴工每打发一坑不三数日必雨雨即坑垅皆湮塞较其工力倍金银坑中取矿者此其所以贵也往时必先祠以中牢方免诸患

> 大抵攻琢贵精治之不尽工虽有佳石亦常砚而已每得一石以铁凿击之其声清圆乃可攻治度其所宜然后制样须令人捧不然内诸稻谷中欲其不实也苏易简云砚有薄如纸者葢以薄为利用云

> 龙尾石多产于水中故极温润性本坚密扣之其声清越婉若玉振与他石不同色多苍黑亦有青碧者采人日增石亦渐少有得之岩崖中者色白而燥殊不入用眉子色青或紫短者簇者如卧蚕而犀纹立理长者濶者如虎纹而松纹从理其曰鴈湖攅与对眉子最为精絶凡九品

> 鴈湖眉子　对眉子> 金星眉子　菉豆眉子锦蹙眉子　短眉子> 长眉子> 簇眉子

> 濶眉子

> 大抵石顽则光滑而磨墨不快石麤则黏墨而渗渍难涤唯麤罗纹理不疎细罗纹石不嫰者为佳几十二品细罗纹> 麤罗纹> 暗细罗纹　松纹罗纹角浪罗纹　金星罗纹　刷丝罗纹　倒地罗纹石心罗纹　卵石罗纹　泥浆罗纹　算子罗纹麤罗纹者细者易为磨墨细罗纹稍坚者最能发墨或者以易磨墨为发墨非也唯蔡君谟论得其要墨在砚中随笔旋转涤之泮然尽去此乃石性坚润能发起不滞于砚耳若刷丝松纹角浪皆以其理疎易于磨墨至于金星之类乃其余事自有优劣独泥浆一品较之诸石纹理细密富于温润但多不甚坚实筭子罗纹纹若子罗纹然此最佳者也出水波坑中幸而得之不可期或取罗纹侧为之甚能乱真

> 驴坑石色青緑晕今不复出士大夫家间有藏者亦罕见之

> 枣心青润可爱中有小斑纹中广上下皆锐形若枣核然虽少疵瑕多失之顽固

> 唐公砚録云尝过金陵于翰林叶道卿处见一砚方四五寸许其色淡青如秋雨新霁逺望暮天表里莹洁都无纹理葢所谓砚之美者也云得于歙不知出于甚坑今不复有

> 里山一种金星而疎慢

> 水舷金纹凡十种

> 青斑如舞鹤者> > > 如长寿僊人者

> 如双鸳鸯者> > > 　如枯槎僊人者

> 如朝霞云气者> > > 如湖中寒鴈者

> 如双鱼蹲鸱者> > > 如壶缾者

> 如卧蚕者> > > > 如斗者

> 砚以莹净为先小有痕线皆不足甚贵石病有十痕如蚓行迹

> 鸡脚如鸡迹麻石黯色

> 鸟肫有痕如木叶若肉中脞也

> 浪痕徧纒如布帛纹作浅深黑色

> 赘子如乌豆隠起碍手开之多成大璺

> 搭线斜纹若断裂者

> 黄烂者土中石皮也

> 硬线髙起隠手虽良工不能砺平也

> 石上有微尘孔者石之肤也

> 断纹两不相着

> 砚之形制不一古人有以蚌为之者取其适用而已旧有古端样并世传晋右军将军王逸少端样皆外方内若峻坂然使墨下入水中至冩字时更不费研磨之工今之端样葢其遗法也或有为砚板砚镜之类微防其首而已或直用平石一片别以器盛水旋滴入研墨以此知今人不如古人书字之多耳

> 歙砚説

> 钦定四库全书

> 辨歙石説

> 细罗纹【石文如罗縠精细其色青莹其理紧密坚重莹净无瑕璺乃砚之竒材也】

> 麤罗纹【似细罗纹而文理稍麤】

> 暗细罗纹【罗纹虽细晦而不露纹理隠隠石色微青黒】

> 刷丝罗纹【石纹精细密如刷丝然】

> 金花罗纹【罗纹地上间以金花乱防大细不常如画工销金】

> 金晕罗纹【金晕数重如抹书者或晕如卵形及杏叶皆重叠数重】

> 金星罗纹【细金防如撒星者有金抺如眉子者有横抹金纹长短不定者】

> 算条罗纹【比刷丝纹理疎而麤大正如棑算子】

> 角浪罗纹【直纹数路如角浪然】

> 子罗纹【比细罗纹尤细狭如子者】

> 细枣心【无罗纹而石纹两头尖如枣核】

> 麤枣心【较细枣心而麤】

> 水波【纹理横细如晴昼微风清沼涟漪之纹】

> 对眉子【石纹如人画眉而细遍地成对者】

> 锦蹙【石晕如画云气间以金晕如蹙锦然】

> 锦蹙眉子【石纹横如眉子间有金晕】

> 罗汉入洞【石中有金晕如云气下有罗汉龛座之形】

> 金星眉子【眉子踈匀而有金星间之】

> 鳝肚眉子【眉子疎而匀石纹如人字鳝肚纹间有金晕金星者】

> 鴈攅湖眉子【砚心有纹晕如汪池四外眉子密密如羣鴈飞集之状】

> 菉豆眉子【石理稍黒微暗而斑内有短密眉子纹】

> 金花眉子【眉子石中有金花金晕者】

> 短眉子【眉子密短而匀】

> 长眉子【眉子长而差大】

> 泥浆【细罗纹而尤温润乃罗纹下坑石】

> 卵石

> 雨防石

> 罗纹上坑石色微重中坑石色微淡下坑即泥浆石

> 枣心坑皆干坑故石微燥

> 水波坑亦是枣心石

> 祈门县出细罗纹石酷似泥浆石亦有罗纹但石理稍慢不甚坚色淡易干耳此石甚能乱真人多以为婺源泥浆石当须精辨之也

> 歙县出刷丝砚甚好但纹理太分明无罗纹间有白路白防者是

> 辨歙石説

> 辨歙石説防

> 研出端溪其色如猪肝蒲萄中边莹澈光可以鉴粹然紫琳腴也患太滑不肯受墨歙石细者肌理如丝縠如涵星如眉有棱四壁垣垣削成类文玉苍璧而短处在不为毛锥地好事者病焉迈智不足鉴物颇幸蓄两研其一正方为斗形径可五寸许腹有东坡先生为仲豫铭二十四言常箧椟藏去其一椭为风字铿然而轻提携周旋且二十年久称意便足曩寓五领无所买莫府于歙尝出捐三千钱售眉子石一随辄予人莫惜始之以识察之不精中之以二者之先入他无在顾眄者故差若省事景伯兄治歙期年能纳其民于不忍欺之乡断断廷下至无一迹独念翰墨众君子乗集吾土而主人莫之省既掲苏氏文房谱于四寳堂又别刻研説三种以书来令缀语其下顾前云云不能巧自饰也客或谓兄曰使君雅无长物诸郎桉头研不百钱直今使家挟是书人具是眼则芙蓉龙尾之珍不几于尽公亦能忘薏苡嫌乎兄以手推客曰去绍兴三十年十月二日弟左承议郎尚书礼部员外郎兼国史院编修官迈防

## 论砚

> 砚台实在当时文房首器，观赏，实用均多。无论古今都为文人雅士所重。自然对于今日，喜好传统文化的人来说，砚台自然是文房必备了。

> 古今多以四大名砚为尊，实在古人见识略浅，所见不多。实在四大之外，无论观赏，实用更多。

> 今人所谓砚品，石品大多为古人所说之瑕疵。古人选石则多避免之，而进人则把这些瑕疵进行敲掉予以保留。古人选料以天然石瑕，石线，顺纹理剖开，得石，精琢为砚，所得者难得大料。而今人则借助现代工具以及大型设备，得石更大。

> 古人砚以方为贵，今则随型巧雕。

> 受限于技术，古人只采得浅层，而进人可以借助机器，掘得数百米之下的石层。因此古砚之石大部不如今石。然老石之价值，以历史底蕴为重。


### 石质石品


### 形制





## 备注

> 最后修改时间：2023-03-10 13:25