---
layout: post
title: 中华简史-明朝卷
date: 2022-12-26 09:52:00
description: 太祖朱元璋创立大明王朝。
---

## 中华简史-明朝卷
### 概述
```

```

### 太祖 开天行道肇纪立极大圣至神仁文义武俊德成功高皇帝  朱元璋(1328-1398) 
```
1328年 （元天历元年） 太祖朱元璋出生
1352年 （元至正十二年） 太祖朱元璋起义
1360年 （元至正二十年） 成祖朱棣出生
1365年 （元至正二十五年） 杨士奇出生
1368年 （元至正二十八年） 太祖朱元璋在南京登基，建国大明，年号洪武
```

#### 洪武元年 1368
> 明朝开始修建明长城
#### 洪武二年
> 倭寇侵略山东沿岸，倭寇之忧从此而起
> 大将常遇春在北伐时暴病而亡，享年39岁
#### 洪武三年
> 定科举法
> 《水浒传》作者施耐庵逝世，享年74岁
#### 洪武四年
#### 洪武五年
#### 洪武六年
> 颁布《大明律》
#### 洪武十年
> 惠帝朱允炆出生
#### 洪武十一年
> 仁宗朱高炽出生
#### 洪武十三年
> 胡惟庸入狱，同年处死，至此废止丞相制
#### 洪武十四年
> 徐达修筑山海关
> 行里甲制
> 宋濂逝世，享年71岁
#### 洪武十五年
> 皇后马秀英逝世，享年51岁
#### 洪武十七年
> 再定科举取士制
#### 洪武十八年
> 画家王蒙逝世，享年77岁
> 开国大将徐达逝世，享年53岁
#### 洪武二十年
> 《鱼鳞图册》问世
#### 洪武二十五年
> 太子朱标逝世，享年37岁
#### 洪武三十一年
> 于谦出生
> 太祖朱元璋逝世，享年70岁。其次孙朱允炆继位，改元建文
### 惠宗 恭闵惠皇帝 （清高宗追谥） 朱允炆（1377-1402） 
#### 建文元年 （洪武三十二年）1399
> 敕修《太祖实录》
> 宣宗朱瞻基出生
> 成祖朱棣起兵发动“靖难之役”
#### 建文二年
> 白沟河大战爆发
> 《三国演义》作者罗贯中逝世，享年约70岁
#### 建文三年
> 夹河之战爆发
#### 建文四年
> 成祖朱棣攻陷南京，惠帝朱允炆下落不明。
> 方孝孺被成祖朱棣杀，享年45岁。被灭十族，死难者共计873人
> 成祖朱棣重修《太祖实录》
### 太宗 （初上庙号）成祖  （明世宗改上庙号） 启天弘道高明肇运圣武神功纯仁至孝文皇帝 朱棣（1360年-1424年）
#### 永乐元年 1403
> 诏以北平为北京，改北平府为顺天府。
> 建立建州卫
#### 永乐三年
> 郑和开始出使西洋，前后历经29年，总共七次
#### 永乐四年
> 设立云南宣抚使司
#### 永乐五年
> 《永乐大典》问世
> 皇后徐氏逝世，享年45岁
#### 永乐七年
> 在东北女真部设立奴儿干都司
> 成祖朱棣在北京天寿山修造帝陵
#### 永乐八年
> 成祖朱棣第一次北伐蒙古
#### 永乐九年
> 再修《太祖实录》
#### 永乐十年
> 设立囊哈儿卫
> 设立建州左卫　
#### 永乐十一年
> 设立贵州布政使司
#### 永乐十二年
> 成祖朱棣亲征瓦剌
> 诏修曲阜孔子庙　　
#### 永乐十四年　　
> 成祖朱棣开工修建北京紫禁城
#### 永乐十八年
> 在北京设立东厂
#### 永乐十九年
> 成祖朱棣迁都北京
#### 永乐二十二年
> 成祖朱棣逝世，享年64岁。其长子朱高炽继位，改元洪熙
### 仁宗 敬天体道纯诚至德弘文钦武章圣达孝昭皇帝 朱高炽 （1378年-1425年）
#### 洪熙元年 1425
> 诏修《太宗实录》　
> 仁宗朱高炽暴逝，享年48岁。其长子朱瞻基继位，改元宣德
> 敕修《仁宗实录》　
### 宣宗 宪天崇道英明神圣钦天昭武宽仁纯孝章皇帝 朱瞻基（1398年-1435年）
#### 宣德元年 1426
> 汉王朱高煦造反，宣宗朱瞻基亲征，擒汉王于乐安城，后杀朱高煦，享年41岁
#### 宣德二年
> 英宗朱祁镇出生
#### 宣德三年
> 景帝朱祁钰出生
#### 宣德六年 
> 明朝与安南议和
#### 宣德十年 
> 郑和逝世，享年64岁
> 宣宗朱瞻基逝世，享年36岁。其长子朱祁镇继位，改元正统
### 英宗 法天立道仁明诚敬昭文宪武至德广孝睿皇帝 朱祁镇(1427年-1464年）
#### 正统元年 1436
#### 正统五年
#### 正统七年
> 宦官王振掌权
#### 正统九年
#### 正统十一年
#### 正统十二年
> 宪宗朱见深出生
#### 正统十四年
> 蒙古瓦剌部南犯，英宗朱祁镇亲征，后在土木堡被瓦剌部俘虏，史称土木堡之变
> 王振在土木堡被明将樊忠所杀
> 朱祁镇之弟、郕王朱祁钰在北京登基，改元景泰
> 瓦剌部进攻北京，北京保卫战打响
### 代宗 符天建道恭仁康定隆文布武显德崇孝景皇帝 朱祁钰（1428年-1457年）
#### 景泰元年 1450
> 瓦剌部释放英宗朱祁镇回京，后被景帝朱祁钰囚禁在西苑
#### 景泰三年
> 景帝朱祁钰废朱祁镇之子朱见深太子位，立自己的儿子朱见济为太子
#### 景泰四年
> 太子朱见济逝世
#### 景泰八年
> 英宗朱祁镇复辟，夺回帝位，改年号景泰为天顺
### 英宗 法天立道仁明诚敬昭文宪武至德广孝睿皇帝 朱祁镇（复辟）（1427年-1464年）
#### 天顺 1457年-1464年
> 景帝朱祁钰逝世，享年29岁
> 于谦被英宗朱祁镇斩杀于崇文门外，享年59岁
> 英宗朱祁镇逝世，享年37岁。其长子朱见深继位，改元成化
> 自明朝开国以来的殉葬制度宣告终结
### 宪宗 继天凝道诚明仁敬崇文肃武宏德圣孝纯皇帝 朱见深（1447年-1487年）
#### 成化元年 1465
> 宪宗朱见深为于谦平反
#### 成化六年
> 孝宗朱祐樘出生
#### 成化八年
> 王守仁出生
#### 成化十一年
> 三子朱祐樘被立为皇太子
#### 成化十二年
> 四川播州苗民起义　
#### 成化十三年
> 设立西厂
#### 成化十六年
> 严嵩出生
#### 成化二十三年
> 万贵妃暴死，享年57岁
> 宪宗朱见深逝世，享年40岁。其三子朱祐樘继位，改元弘治
### 孝宗 建天明道诚纯中正圣文神武至仁大德敬皇帝 朱祐樘（1470年-1505年）
#### 弘治元年 1488
> 蒙古鞑靼部小王子向明朝进贡
#### 弘治四年





明鉴易知录卷一


明纪


太祖高皇帝


编　戊申，明太祖高皇帝洪武元年，春正月，吴王即皇帝位，定有天下之号曰明，建元洪武，追尊四代祖考妣皆为帝后。

纪　元顺帝至正十二年，闰三月，明太祖朱元璋起兵濠州。

太祖之先故沛人，徙江东句容为朱家巷，宋季大父再徙淮，家泗州；父世珍又徙钟离太平乡。母陈，生四子，太祖其季也。太祖生于元天历戊辰之九月丁丑，其夕赤光烛天，里中人竞呼“朱家火”！及至，无有。三日洗儿，父出汲，有红罗浮至，遂取衣之，故所居名红罗障。少时常苦病，父欲度为僧。岁甲申，泗大疫，父母兄及幼弟俱死，贫不能殓，藁葬之。仲与太祖舁至山麓，绠绝，仲还取绠，留太祖守之。忽雷雨大作，太祖避村寺中。比晓往视，土坟起，成高垄。地故属乡人刘继祖，继祖异之，归焉。

寻仲又死，太祖年十七，九月入皇觉寺为僧。逾月，僧乏食，太祖乃游江、淮，崎岖三载，仍还皇觉寺。

时汝、颍兵起，骚动濠州。定远人郭子兴据濠州，元将彻里不花惮不敢进，日掠良民邀赏。太祖诣伽蓝卜问：避乱，不吉；即守故，又不吉；因祝曰：“岂欲予倡义邪？”大吉。意遂决。以闰三月朔入濠州见郭子兴，子兴奇其状貌，与语，大悦之，取为亲兵，凡有攻伐，命之往，辄胜。子兴故抚宿州马公女为己女，遂妻焉，即高后也。

九月，元丞相脱脱破徐州，芝麻李遁去，赵均用、彭早住帅余党奔濠，子兴屈己下彭、赵，遂为所制。彭、赵据濠称王。

太祖虽在甥馆，每有大志。十三年春，乃归乡里募兵，得七百人，濠人徐达、汤和等皆往归焉。

十四年，秋七月，徇定远，下滁阳。时彭、赵御下无道，太祖乃以七百人属他将，而独与徐达、汤和、吴良、吴顺、花云、陈德、顾时、费聚、耿再成、耿炳文、唐胜宗、陆仲亨、华云龙、郑遇春、郭兴、郭英、胡海、张龙、陈桓、谢成、李新材、张赫、周铨、周德兴等二十四人，南略定远。定远张家堡有民兵号驴牌寨者，太祖诱执其帅，于是营兵焚旧垒悉降，得壮士三千人，又招降秦把头，得八百余人。

定远缪大亨以义兵二万屯横涧山，太祖命花云夜袭破之，亨举众降，军声大振。定远人冯国用与弟国胜率众归附，太祖奇之，因问大计。国用对曰：“金陵龙蟠虎踞，帝王之都，愿先拔金陵定鼎，然后命将四出，救生灵于水火，倡仁义于远迩，勿贪子女玉帛，天下不难定也。”太祖大悦，俾兄弟皆居帷幄，预机密焉。

定远人李善长来谒，留幕下，掌书记，画馈饷，甚见亲信。

秋七月，太祖将兵进攻滁阳，克之，因驻师焉。朱文正、李文忠来归。文正，太祖孟兄南昌王子，先同其母避乱，与太祖相失。李文忠，太祖姊曹国长公主子。公主卒，其父携文忠走乱军中，几不能存，至是闻太祖驻兵滁阳，皆来归。太祖喜甚。文忠年十二，与沐英皆赐姓朱。英，定远人，父母俱亡，太祖见而怜之，令高后育之为子。何世隆来降。

未逾月，彭早住、赵均用挟子兴往泗州，既而早住中流矢死，均用益自专，衔子兴，欲杀之。太祖赂其左右，子兴乃得帅所部归滁，称滁阳王。时太祖部兵数万人，悉归之，奉其号令。太祖威名日著，子兴二子阴置毒酒中欲害之，谋泄。及期太祖即与俱往，中途遽跃马起，仰天若有所见，因骂二子曰：“吾何负尔？适空中神人谓尔欲以酒毒我。”二子骇，汗浃背，自此不敢萌害意。虹县胡大海来归，太祖一见语合，用为前锋。

十五年，春正月，滁师乏粮，诸将谋所向，太祖曰：“困守孤城，诚非计，今惟和阳可图。”子兴使张天祐等将兵前行，与元兵遇，急击败之，追至小西门，汤和夺其桥而登，将士从之，遂据和阳。子兴属太祖总和阳兵，入抚定城中，诸将破和阳，暴横多杀掠，城中夫妇不相保。太祖恻然，召诸将谓曰：“诸军自滁来，多掠人妻女，军中无纪律，何以安众？”凡所得妇女悉还之，于是皆相携而去，人民大悦。三月，郭子兴卒，太祖并统其军。

虹县人邓愈来归。怀远人常遇春，刚毅多智勇，膂力绝人，年二十三，为群雄刘聚所得，遇春察其多钞掠，无远图，弃之来归。未至，假寐田间，梦神人呼之曰：“起，起，主君来！”适太祖骑从至，即乞归附，请为先锋。

太祖驻和阳久，谋渡江无舟楫，而巢湖水寨军帅俞通海、廖永安等，率众万余、船千艘来降，太祖大喜曰：“此天意也，吾事济矣！”六月，太祖率诸将渡江，乘风举帆，顷刻达牛渚。太祖先抵采石矶，时元兵阵于矶上，舟距岸三丈许，未能卒登，常遇春飞舸至，太祖麾之，应声挺戈跃而上，守者披靡，诸军从之，遂拔采石。乘胜径攻太平，拔之。耆儒李习、陶安等率父老出迎，安见太祖，谓李习曰：“龙姿凤质，非常人也，我辈今有主矣。”太祖召安谓曰：“吾欲取金陵如何？”安对曰：“金陵帝王之都，龙蟠虎踞，限以长江之险，若据其形胜，出兵以临四方，则何向不克，此天所以资明公也！”太祖大悦，礼安甚厚，由是凡机密辄与议焉。

方山寨民兵元帅陈埜先，与其将康茂才水陆分道寇太平城下，太祖亲督兵御之，命徐达等以奇兵出其后，设伏擒埜先，太祖释不杀，埜先诈曰：“生我何为？”太祖曰：“天下大乱，豪杰并起，胜则人附，败则附人。尔既以豪杰自负，岂不知生尔之故。”埜先曰：“然则欲吾军降乎？此易耳。”乃为书招其军，明日皆降。八月，诸军进克溧水，将攻集庆路。埜先之为书也，意其众未必从，阳为招词，阴实激之，不意其众遽降，自悔失计。及闻欲攻集庆，私谓部曲曰：“汝等攻集庆，毋力战，俟我得脱还，当与元兵合。”太祖闻其谋，召语之曰：“人各有心，从元从我，不相强也。”纵之还。诸军进攻集庆，埜先遂与元福寿合，拒战于秦淮。诸军失利，埜先来追袭，经葛仙乡，乡民兵百户卢德茂遣壮士五十人，衣青出迎，埜先不虞其图己，青衣兵自后攒槊杀之。埜先既死，其子兆先复集兵屯方山。

十六年，春三月，太祖率诸将取集庆路，攻破陈兆先营，释兆先而用之，择其降兵骁勇五百人置麾下。五百人者多疑惧不自安，太祖觉其意，是夕令入宿卫，环上而寝，悉屏旧人于外，独留冯国用一人侍卧榻傍。太祖解甲，安寝达旦，疑惧者始安。

进攻集庆，国用率五百人先登陷阵，败元兵于蒋山，直抵城下，诸军拔栅竞进，元行台御史大夫福寿督兵力战，死之，遂克集庆路。太祖入城，召官吏父老谕之曰：“元失其政，所在纷扰，生民涂炭。吾率众至此，为民除害耳。汝等各守旧业，无怀疑惧。”于是城中军民皆喜悦，更相庆慰。改集庆路为应天府。太祖嘉福寿之忠，以礼葬之。

张士诚、康茂才来降。士诚，泰州白驹场亭民，及其弟士德、士信举兵陷泰州，据高邮，称诚王，时据平江来降。茂才，蕲州人，初结义旅，为元捍寇江上，有功累迁宣慰使、都元帅，戍采石。及太祖兵渡江，茂才奔金陵，至是率众来附。

金陵既定，太祖欲发兵取镇江，虑诸将不戢士卒，为民患，命徐达为大将，率诸将浮江东下，戒之曰：“吾自起兵未尝妄杀，今尔等当体吾心，戒戢士卒。城下之日，毋焚掠杀戮，有犯令者处以军法，纵者罚无赦。”达等顿首受命。进兵攻镇江，克之，达等自仁和门入，号令严肃，城中晏然。

六月，命邓愈等将兵攻广德路，克之，改为广兴府。

秋七月，诸将奉太祖为吴国公。遣使聘镇江秦从龙，既至，太祖亲迎之入，事无大小皆与谋。从龙尽言无隐，每以笔书漆简，问答甚密，左右无知之者；太祖呼为先生而不名。九月，太祖如镇江府，谒孔子庙，分遣儒士告谕乡邑劝农桑。

十七年，夏四月，命徐达、常遇春帅师攻宁国，久不下，太祖乃亲往督师，守将杨仲英开门降，其百户张文贵杀其妻子，自刎死。寻遣诸将取江阴、徽州、池州，皆下之。秋八月，张士诚降于元。九月，太祖取扬州。

十八年，春二月，以康茂才为营田使，太祖谕之曰：“比因兵乱，堤防颓圮，民废耕耨，故设营田使以修筑堤防。今军务实殷，用度为急，理财之道，莫先于农事，故命尔此职。大抵设官为民，非以病民，若所至纷扰，无益于民，则非付任之意！”

冬十二月，太祖取婺州，命知府王宗显开郡学，延儒士叶仪、宋濂为五经师。时丧乱之余，学校久废，至是始闻弦诵之声。

太祖欲遂取浙东未下诸郡，谕诸将曰：“克城虽以武，而安民必以仁。吾每闻诸将下一城得一郡不妄杀人，辄喜不自胜。为将者能以不杀为主，非惟国家所利，在己亦蒙其福。”

十九年，春三月，方国珍以三郡来附。国珍，台州人。戊子冬起兵，后降于元。至是以温、台、庆元三郡来献，且以次子关为质。太祖曰：“既诚信来归，便当推诚相与，何以质为！”乃厚赐关而遣之。

秋九月，太祖兵取处州。冬十月，遣使征青田刘基、龙泉章溢、丽水叶琛及浦江宋濂，以胡大海荐也。时朱文忠守金华，亦荐王祎、许元、王天锡，太祖皆征召之。

十二月，天完将陈友谅称汉王。友谅，沔阳渔人子，尝为县吏，不乐。会徐寿辉兵起，慨然往从之。寿辉称帝于蕲水，国号天完，后据汉阳。至是，友谅徙寿辉都江州，自称王。

二十年，春三月，刘基、宋濂、章溢、叶琛至建康，入见，太祖喜甚，曰：“我为天下屈四先生。”赐坐，从容与论经史及咨以时事，甚见尊礼，命有司创礼贤馆处之。

基自幼聪明绝人，凡天文、兵法、性理诸书，过目洞识其要。至正初以春秋举进士，授高安县丞，累官江浙儒学副提举。元政乱，投劾去。尝建议剿方国珍，不用，安置绍兴。游西湖，有异云起西北，诸同游者皆以为庆云，将分韵赋诗，基独纵饮不顾，大言曰：“此天子气也，十年后应在金陵，我当辅之。”时杭州犹全盛，皆大骇，以为狂，无知基者，惟西蜀赵天泽奇之，以为诸葛孔明之流。至是，基趋建康，陈时务十八策，太祖嘉纳之，留基帷幄，预机密谋议。

夏五月，陈友谅攻太平，城陷，守将花云被获。贼缚云急，云怒骂曰：“贼奴！尔缚吾，吾生必灭尔？”遂奋跃大呼起，缚尽绝，夺守者刀，连杀五六人。贼怒，缚云丛射之，比死，骂贼不绝口。

方云之与贼战也，势甚急，妻郜氏生子炜方三岁，抱之泣，语家人曰：“城且破，吾夫必死之。吾夫死，吾不独生，然不可使花氏无后；儿在，若等善抚育之。”已闻云就缚，郜氏即赴水死。侍儿孙氏收郜瘗之，抱儿逃，汉军掠之。军中恶小儿啼，孙氏恐被害，以簪珥属渔家鞠之。汉败，孙氏脱身至渔家，窃儿去，夜宿陶穴中；天曙，登舟渡江，遇汉溃军夺舟，捽孙氏及儿投之江，江中得断木，附之入芦渚中，渚有莲实，孙氏取啖儿，凡七日不死。忽夜半闻人语声，呼之，逢老父，号雷老，告之，遂与偕行达太祖所。孙氏抱儿拜泣，太祖亦泣，置儿于膝曰：“此将种也。”命赐雷老衣，忽不见。

陈友谅弑其主徐寿辉，遂自称帝，国号汉。二十一年秋八月，太祖帅师伐汉，拔江州，友谅挈妻子夜奔武昌。即而友谅伪相胡廷瑞见江州已破，遣使诣军请降，太祖遂至龙兴，改为洪都府。

二十三年，秋七月，陈友谅作大舰攻洪都，空国而来，以兵围城。守将朱文正遣使赴建康告急，太祖亲帅舟师二十万进次湖口；友谅闻之，即解围东出，与太祖兵遇鄱阳湖之康郎山。友谅联舟纵战，望之如山，太祖军舟小，怯于仰攻，往往退缩。

郭兴曰：“彼舟如此，大小不敌，非火攻不可。”太祖然之。明日，东北风起，令诸将乘风纵火，焚其水寨舟百艘，友谅弟友仁、友贵及其平章陈普略皆焚死。明日，复联舟大战，敌兵大败。友谅敛舟自守，不敢战，相持者三日。

友谅计穷，冒死突出，将奔还武昌，太祖麾诸将邀击之，友谅中流矢，贯睛及颅而死。其将张定边乘夜以小舟载友谅尸及其子理径趋武昌，复立理为帝。

初，鄱阳湖之战，太祖亦屡滨于危，一日被围莫解，指挥韩成请服太祖冠袍，对贼众投水中，围乃解。又一日，太祖方与友谅鏖战，刘基忽跃起大呼曰：“难星过，速更舟。”太祖急更之，旧舟已为敌炮碎矣。

先是有周颠者举措诡谲，人莫能识，每见太祖必曰告太平，太祖厌之。至是征陈友谅，太祖问：“此行何如？”颠应声曰：“好。”从行至皖城，苦无风，问颠，颠曰：“只管行，只管有风；无胆不行，便无风。”行不三十里，果大风，倏忽达小孤，竟如其言。

二十四年，春正月，李善长、徐达等以太祖功德日隆，屡表劝进，不允，乃于是月朔即吴王位。

陈理既还武昌，太祖复兵围之，久不下，乃亲往视师，遣其降将罗复仁入城谕理使降，理遂率其太尉张定边等诣军门降。凡府库储蓄令理自取。城中饥困，命给粟赈之。于是湖广、江西悉平。江西行省以陈友谅镂金床进，太祖观之，曰：“此与孟昶七宝溺器何异。陈氏穷奢极侈，安得不亡！”即命毁之。

张士诚自立为吴王，即平江治宫室，立官属。士诚委政于弟士信，士信荒淫，每事惟与王敬夫、叶德新、蔡彦夫三人谋，三人者皆谄佞邪，惟事蒙蔽。太祖闻之曰：“我无一事不经心，尚被人欺，张九四终岁不出门理事，岂有不败者乎！”时有十七字谣曰：“丞相做事业，专用王、蔡、叶，一朝西风起，干瘪。”

二十六年，夏五月，太祖命有司访求古今书籍，因谓侍臣詹同等曰：“吾每取孔子之言观之，如‘节用而爱人，使民以时’，真治国之良规。孔子之言，诚万世之师也。”

太祖议讨张士诚，李善长以为未可。徐达进曰：“张氏骄横，暴殄奢侈，此天亡之时也。其所任骄将如李伯昇、吕珍之徒，皆龌龊不足数，王、蔡、叶三参军迂阔书生，不知大计。臣奉主上威德，声罪致讨，三吴可计日而定。”太祖大喜曰：“汝合吾意，事必济矣。”秋八月，命徐达为大将军，常遇春为副将军，帅师二十万伐张士诚，集诸将佐谕之曰：“卿等宜戒饬士卒，毋肆虏掠，毋妄杀戮，毋发丘垄，毋毁庐舍。闻士诚母葬姑苏城外，慎勿侵毁其墓。”诸将皆再拜受命出。太祖复召达、遇春曰：“尔等此行，用师孰先？”遇春曰：“逐枭者必覆巢，去鼠者必熏其穴。此行当直捣平江，平江既破，其余诸郡可不劳而下。”太祖曰：“不然。士诚起盐贩，与张天骐、潘原明辈皆相为手足。士诚穷蹙，天骐辈惧俱毙，必并力救之。今不先分其势，而遽攻姑苏，若天骐出湖州，原明出杭州，援兵四合，何以取胜？莫若先攻湖州，使其疲于奔命。羽翼既披，然后移兵姑苏，取之必矣。”

冬十月，徐达师至湖州，士诚发兵来援，大败之，而守将李伯昇及张天骐遂举城降。朱文忠师下杭州，守将潘原明籍土地钱谷出降。文忠入宿城上，秋毫无犯。一卒强入民家，磔以徇。

徐达既下湖州，会诸将进攻平江，士诚诸将多降。康茂才至尹山桥，遇士诚兵，击败之，遂进兵围其城。达、遇春等四面筑长围困之，城中震恐。

十二月，群臣咸请太祖定宫阙制度。太祖以国之所重，莫先宗庙、社稷，遂定议以明年为吴元年，命有司立庙、社，建宫室。

二十七年，春二月，太祖定文武科取士之法。

夏六月，士诚被围既久，欲突围出，将奔常遇春营，遇春觉其至，严阵待之。遇春抚王弼背曰：“军中皆称尔为猛将，能为我取此乎？”弼应声驰铁骑挥双刀往击之，敌小却；遇春率众乘之，遂大败其军，溺于沙盆之潭。士诚故有勇胜军，号“十条龙”，常银铠锦衣出入阵中，是日皆溺死。士诚马惊，堕水，几不救，肩舆入城。

逾三日，士信方在城楼上督战，忽飞炮碎其首而死。

秋九月，达、遇春率众渡桥进薄城下，士诚军大溃。诸将蚁附登城，城破，士诚收余兵二三万，亲率之战于万寿寺东街，复败。士诚仓皇归，从者仅数骑。

初，士诚见兵败，谓其妻刘氏曰：“我败且死，若曹何为？”刘氏曰：“君勿忧，妾必不负君！”乃予乳媪金，抱二幼子出，积薪齐云楼下，驱其群妾、侍女登楼，令养子辰保纵火焚之；刘氏自缢死。日暮，士诚距户经，旧将李伯昇决户抱解之。徐达令人慰谕之，反复数四，士诚瞑目不言，乃以旧盾舁至舟中，送建康。士诚卧舟中不食，至龙江，坚卧不肯起。舁至中书省，李善长问之不语；已而士诚言不逊，善长怒骂之，士诚竟自缢死。改平江曰苏州府，浙西、吴会皆平。

冬十月，太祖既扫除群雄，乃遣大将军徐达、副将军常遇春率甲士二十五万北伐以定中原，驰檄谕齐、鲁、河、洛、燕、蓟、秦、晋之人。

太祖定律令。十一月，颁戊申历。

太祖遣兵讨方国珍。初，国珍怀诈反复，云“俟克杭州即纳土”。及大兵克杭州，犹自据如故。至是太祖命汤和等帅师讨国珍于庆元，国珍遁入海岛；太祖复命廖永忠帅师自海道会汤和等兵讨之。国珍惶惧，遂及其弟国珉、兄子明善率家来降。和送国珍于京师，浙东悉平。徐达、常遇春引兵徇山东郡县，皆下之。

是年，正月，李善长率群臣奉表劝进，上曰：“恐德薄不足以当尊。”善长曰：“天命已有归矣，若不正大位，何以慰天下臣民之望！”上固却之。明日，善长复固请，乃从之。

编　立妃马氏为皇后。

纪　上初渡江时，后尝谓上曰：“今豪杰并争，虽未知天命所归，以妾观之，惟以不杀人为本，人心所归即天命所在。”上深然之，至是册立为皇后。上因谓侍臣曰：“昔光武劳冯异曰：‘仓卒芜蒌亭豆粥，滹沱河麦饭，厚意久不报。’朕念皇后起布衣，常仓卒自忍饥饿，怀糗饵食朕，比之豆粥、麦饭，其困尤甚。昔长孙皇后当隐太子构隙之际，内能尽孝，谨承诸妃，消释嫌疑。朕素为郭氏所疑，径情不恤，将士或以服用为献，后辄先献郭氏，慰悦其意；及欲危朕，后乃为宽解，卒免于患，尤难于长孙皇后也。朕或因服御诘怒小过，辄劝朕曰：‘王忘昔日之贫贱邪？’朕为惕然。家之良妻，犹国之良相，岂忍忘之！”罢朝，因以语后。后曰：“妾闻夫妇相保易，君臣相保难。妾安敢比长孙皇后，但愿陛下以尧、舜为法耳。”

编　立世子标为皇太子。

编　以李善长为左丞相，章溢为御史中丞。

编　命廷臣兼东宫官。

纪　礼部尚书陶凯请选人专任东宫官属，上曰：“朕以廷臣有德望者兼东宫官，非无谓也。常虑廷臣与东宫官属有不相能，遂成嫌隙，江充之事，可为明鉴！朕今立法，令台省等官兼东宫官赞辅之，父子一体，君臣一心。”于是太子官属，以李善长、章溢、刘基等兼之。

编　二月，定郊社宗庙礼。

编　定卫所官军及将帅将兵之法。

纪　自京师及郡县皆立卫所，大率以五千六百人为一卫，一千一百二十人为一所，一百一十二人为百户所。每百户所设总旗二名，小旗十名，官领钤束，通以指挥使等官领之。有事征伐则诏总兵官佩将印领之，既旋则上所佩将印于朝，官军各回本卫，大将军身还第。权皆出于朝廷，不敢有专擅，自是征伐率以为常。

编　汤和等克福州，闽地悉平。

纪　先是帝命汤和、廖永忠等取闽，进兵延平，先遣使招谕元福州平章陈友定，不从，遂进攻之。参政文殊海牙开门出降，执友定械送京师。胡廷瑞等进兵克兴化，元汀州路守将陈国珍纳款，于是郡县相继降附，福建悉平。

编　诏以太牢祀孔子于国学。

纪　仍遣使诣曲阜致祭。

编　诏衣冠悉如唐制。

编　命中书议役法。

纪　上以立国之初，经营兴作，恐役及平民，乃命中书省验田出夫。于是省臣奏议：“田一顷出丁夫一人，不及顷者以别田足之，名曰均工夫。遇有兴作，农隙用之。”

编　命选国子监生侍太子读书。

编　三月，以廖永忠为征南将军，朱亮祖副之，由海道取两广。

编　命翰林儒臣修女诫。

纪　上谓学士朱升等曰：“治天下者修身为本，正家为先。观历代宫阃政由内出，鲜有不为祸乱者也。卿等纂修女诫及贤妃之事可为法者，使后世子孙知所持守。”

编　蕲州进竹簟，命却之。

纪　谕中书侍臣曰：“古者方物之贡惟服食器用，无玩好之饰。今蕲州进竹簟，未有命而来献，天下闻风，争进奇巧，则劳民伤财自此始矣。其勿受。仍令四方，非朝廷所需，毋得妄献。”

编　夏四月，命图古孝行及身所经历艰难、起家、战伐之事，以示子孙。

编　禁宦官预政典兵。

编　六月，两广平。

编　秋七月，徐达、常遇春帅诸将入通州，元主避兵北行。

纪　达与遇春会诸将于临清，遂入通州。元主大惧，集后妃、太子议避兵北行，召群臣会议端明殿，元主徘佪叹息曰：“今日岂可复作徽、钦！”遂决计北徙，命淮王帖木儿不花监国，丞相庆童留守。是夜三鼓，元主及后妃、太子开建德门由居庸北走如上都。

编　八月，徐达、常遇春克元都。

纪　达等进师取元都，至齐化门，将士填壕，登城而入。达登齐化门楼，执帖木儿不花、庆童等戮之，并获诸王子六人及玉印二，成宗玉玺一。封府库、图籍、宝物及故宫殿门，以兵守之。宫人、妃主，令其宦寺护视。号令士卒，毋得侵暴；人民安堵。元翰林待制黄殷仕投井死，左丞丁敬可、总管郭允中等皆死之。学士危素寓僧寺，亦欲赴井，一僧止之曰：“公死，亡国史也。”遂往见徐达，达寻以素归。

编　命大将军徐达、副将军常遇春往取山西。

编　漳州通判王祎上书。

纪　祎上言：“人君修德之要有二：忠厚以为心，宽大以为政。昔者周家忠厚，故垂八百年之基；汉室宽大，故开四百年之业。盖上天以生物为心，春夏长养，秋冬收藏，其间雷电霜雪，有时而薄击肃杀焉，然皆暂而不常；向使雷电霜雪无时不有，上天生物之心息矣。臣愿陛下之法天道也。”上嘉纳之。时尚严厉，故祎以为言。

编　始置六部官。

纪　先是中书省惟设四部，掌钱谷、礼仪、刑名、营造，至是乃定置吏、户、礼、兵、刑、工六部，分理庶务。

编　诏以汴梁为北京，金陵为南京。

编　御史中丞刘基致仕。

纪　先是上北巡，命基同李善长留守京师。中书都事李彬犯法，事觉。彬素附善长，善长请基缓其狱，基不听，驰奏，上竟杀彬，善长衔之。上还，善长愬之，会基有丧告归，许之。

编　放元宫人。

编　旁求隐逸之士。

纪　命学士詹同等十人，分行十道求之。

编　诏乘舆服御诸物毋饰金。

纪　有司奏造乘舆服御诸物应用金者，特命以铜为之。有司言：“费小，不足惜。”上曰：“朕富有四海，岂吝于此，然所谓俭约者，非身先之，何以率下！且奢侈之原，未有不由小至大者也。”

编　冬十月，碎元水晶刻漏。

纪　司天监进元所置水晶刻漏，备极机巧，中设二木偶人，能按时自击钲鼓。上览之，谓侍臣曰：“废万几之务，用心于此，所谓‘作无益，害有益’也。”命碎之。

编　诏御史大夫汤和、平章杨璟并从西征。

编　召刘基至京师。

纪　基至，赠其祖父爵永嘉郡公。欲授基爵，辞曰：“陛下乃天授，臣何敢贪天之功！显荣先人足矣。”

编　十一月，建大本堂。

纪　命取古今图籍充其中，延儒臣教授太子、诸王。以起居注魏观侍太子说书。

编　以孔希学袭封衍圣公，孔希大为曲阜知县。

纪　皆世袭。立孔、颜、孟三氏教授司，尼山、洙泗二书院，命博士孔克仁等授诸子经，功臣子弟亦令入学。

编　十二月，大将军徐达帅诸军取太原。

编　己酉，二年，春正月，诏免中原田租。

编　诏免江南田租。

编　副将军常遇春帅师取大同。

编　二月，大将军徐达师次河中，副将军常遇春、冯宗异渡河趋陕西。

编　诏修元史。

纪　上谓廷臣曰：“近克元都，得元十三朝实录，元虽亡，史所以劝惩，不可废。”乃诏左丞相李善长、前起居注宋濂、漳州府通判王祎总裁，征山林遗逸之士汪克宽等十六人同纂修。

编　亲耕藉田。

纪　上躬耕藉田于南郊。既又命皇后率内外命妇蚕于北郊，以为祭祀衣服。

编　三月，敕翰林为文无事浮藻。

纪　上谓詹同曰：“古人为文，以明道德，通世务，典、谟之言皆明白易知。至如诸葛孔明出师表亦何尝雕刻为文，而诚意溢出，至今诵之，使人忠义感激。近世文士，立辞虽艰深，而意实浅近，即使过于相如、扬雄，何裨实用！自今翰林为文，但取通道理、明世务者，无事浮藻。”

编　大将军徐达克河中，遂会诸将进取陕西。

纪　大军至西安，营于长安城北，元平章王武率官属迎降。达遂遣冯宗异取凤翔，元将李思齐奔临洮。

编　夏四月，淮安、宁国、镇江、扬州、台州各献瑞麦。

纪　一茎五穂、三穗者甚众，群臣贺，上曰：“朕为生民主，惟思修德致和，使三光平，寒暑时，为国家之瑞，不以物为瑞也。”

编　大将军徐达至凤翔，遣冯宗异进攻临洮；李思齐举城降。

编　五月，大将军徐达师至萧关，下平凉。指挥朱明克延安，以明守之。

编　元将张良臣以庆阳降。

编　六月，蓟北悉平，改元都为北平府。

纪　元也速复侵通州，上命常遇春以所部军自凤翔还御之。复命李文忠为偏将军，副遇春自北平往开平，道三河，经鹿儿岭，败元将江文清于锦州，也速复以兵迎战，又败之；也速遁，遂帅兵进攻开平。元主先已北走，追奔数百里，俘其宗王庆生等斩之，凡得将士万人，车万辆，马三万匹，牛五万头。蓟北悉平，遂改元都为北平府。

编　秋七月，副将军常遇春卒于军。

纪　遇春还次柳河川，得疾卒。上令偏将军李文忠代领其众，寻诏文忠自北平会师攻庆阳。

编　八月，大将军徐达克庆阳。

纪　六军列营庆阳城下，张良臣数出战，俱不利，粮饷乏绝，至煑人汁和泥咽之。其平章姚晖等开门纳降，达勒兵自北门入，良臣投井中，引出斩之，陕西悉平。达帅诸军还京师。

编　建功臣庙。

纪　庙成，叙功，以徐达为首，次常遇春、李文忠、邓愈、汤和、沐英、胡大海、冯国用、赵德胜、耿再成、华高、丁德兴、俞通海、张德胜、吴良、吴祯、曹良臣、康茂才、吴复、茅成、孙兴祖凡二十一人。

编　命吏部定内侍诸司官制。

纪　上曰：“朕观周礼，阉寺未及百人；后世至逾数千，卒为大患。今虽未能复古，亦当为防微之计，可斟酌其宜，毋令过多。”又顾侍臣曰：“求善良于中涓，百无一二。用为耳目即耳目蔽，用为腹心即腹心病。驭之之道，但当使之畏法，不可使之有功；有功则骄恣，畏法则检束。”

编　九月，诏以濠州为中都。

纪　上问群臣建都之地。或言关中天府之国，或言洛阳天地之中，汴梁亦宋旧京，或言北平宫室完备。上以平定之初，民未休息，供给力役悉资江南，建业长江天堑，足以立国，临濠前江、后淮，以险可恃，以水可漕，诏以为中都。

编　冬十月，诏天下郡县皆立学。

纪　府设教授一，训导四，生员四十人；州设学正一，训导三，生员三十人；县设教谕一，训导二，生员二十人。学者专治一经，以礼、乐、射、御、书、数设科分教，务求实才，顽不率者黜之。

编　庚戌，三年，春正月，帝命徐达等往征沙漠。

纪　元王保保为西北边患，上命右丞相、信国公徐达为征北大将军，浙西行省平章李文忠为左副将军，都督冯胜为右副将军，御史大夫邓愈为左副将军，汤和为右副将军，往征沙漠。上问诸将曰：“元主迟留塞外，王保保近以孤军犯我兰州，其志欲侥幸尽寸之利，不灭不已。卿等出师，当何先？”诸将皆曰：“保保之寇边者，以元主之犹在也；若以师直取元主，则保保失势，可不战而降。”上曰：“王保保方以兵临边，今舍彼而取元主，是忘近而趋远，失缓急之宜，非计之善。吾意欲分兵二道：一令大将军自潼关出西安捣定西以取王保保，一令左副将军出居庸入沙漠以追元主，使彼此自救，不暇应援。元主远居沙漠，不意吾师之至，如孤豚之遇猛虎，擒之必矣！事有一举而两得者，此是也。”诸将皆曰：“善。”遂受命而行。

编　二月，诏群臣亲老者许归养。

纪　上行后苑，见鹊巢卵翼之劳，喟然而叹，因有是命。

编　夏四月，以危素为翰林侍读学士，已，谪素居和州。

纪　素居弘文馆，一日上御东阁，闻履声橐橐，上问“为谁？”对曰：“老臣危素。”上曰：“是尔邪，朕将谓文天祥耳。”素惶惧顿首，上曰：“素元朝老臣，何不赴和州看守余阙庙去？”遂有是谪。素逾年卒。

编　大将军徐达帅师出安定，与王保保战，大败之，保保奔和林。

纪　达出安定，驻沈儿峪口，与王保保隔深沟而垒。一日，达整众出战，大败保保兵于川北乱冢间，擒元诸王国公及平章等官一千八百六十五人，将校士卒八万四千五百余人，获马万五千二百八十余匹，骆驼驴骡杂畜称是。保保仅与其妻子数人从古城北遁去，至黄河，得流木以渡，遂出宁夏奔和林。

编　五月，左副将军李文忠克应昌，获元主孙买的里八剌等。帝谥元主曰顺帝。

纪　文忠与左丞赵庸师出野狐岭，擒元平章祝真，进败元太尉蛮子等于白海之骆驼山，遂次开平，元平章上都罕等降。文忠帅师趋应昌，未至百余里，获元骑问之，知四月二十八日元主已殂。文忠至应昌，围其城，获元主孙买的里八剌并后妃、宫人、诸王，宋代玉玺金宝一十五，宣和殿玉图书一、玉册二，镇国玉带、玉斧各一，及驼马牛羊无算，惟太子爱猷识理达腊与数十骑遁去。文忠帅精骑追之，至北庆州，不及而还。捷闻，百官称贺，上命礼部榜示，凡经仕元者不与。又以庚申元主不战而奔，克知天命，谥曰顺帝。

编　诏设科取士，定科举法。

纪　初场各经义一道，四书义一道；二场论一道，诏诰表笺内科一道；三场策一道。中式者，后十日以骑、射、书、策、律五事试之。

编　诏行大射礼。

纪　令太学生及天下郡县学生员皆习射。

编　诏定服色。

纪　礼部奏：“夏尚黑，殷尚白，周尚赤，秦尚黑，汉尚赤，唐服饰尚黄、旗帜尚赤。国家取法周、汉、唐、宋以为治，尚赤为宜。”上从之。

编　册封诸王。

纪　诏曰：“诸子之封，本待报赏功臣之后，然尊卑之分所宜早定。”乃封樉为秦王，为晋王，棣为燕王，为周王，桢为楚王，榑为齐王，梓为潭王，为赵王，檀为鲁王，侄孙守谦为靖江王，皆授以册宝，置相、傅、官属。

编　严宫阃之政，著为令。

纪　上以元末宫嫔女谒私通外臣，或番僧入宫摄持受戒，而大臣命妇亦往来禁掖，淫渎亵乱。遂深戒前代之失，著为典，俾世守之。皇后止得治宫中嫔妇事，宫门之外不得与焉。宫费奏自尚宫，内使监覆之，始支部，违者死。私书出外者，罪如之。宫人疾，言其状，征药。群臣命妇节庆、朔望朝见中宫，无故不得入。人君无见外命妇礼。天子、亲王后、妃、宫嫔，慎选良家子女，进者勿受。

编　六月，李文忠遣人送元买的里八剌等及其宝册至京师。

纪　省臣杨宪等请以买的里八剌献俘于庙，宝册令百官具朝服进。上曰：“宝册贮之库，不必进也。古者虽有献俘之礼，武王伐殷曾用之乎？”宪对曰：“武王事殆不可知，唐太宗尝行之。”上曰：“太宗是待王世充，若遇隋之子孙，恐不行此礼。元人入主中国，百年之内，生齿甚繁，家给人足，朕之祖先亦预享其太平，虽古有献俘之礼，不忍加之。”乃赐买的里八剌第宅于龙山，封为崇礼侯。

编　颁平定沙漠诏于天下。

纪　是日百官表贺，上谕之曰：“当元之季，盗贼蜂起，天下已非元有矣。朕取天下于群雄，非取天下于元氏。向使元君克畏天命，不自暇逸，其臣各尽乃职，罔敢骄奢，天下豪杰其得乘隙而起邪！”

编　秋九月，大明集礼书成，诏刊行之。

编　冬十一月，大将军徐达、左副将军李文忠等振旅还京师。

编　大封功臣。

#### 弘治十年
> 诏修《大明会典》
#### 弘治十八年
> 孝宗朱祐樘逝世，享年35岁。其长子朱厚燳继位，改元正德
> 蒙古鞑靼部小王子侵犯宣府
> 武宗朱厚燳敕修《孝宗实录》
### 武宗 承天达道英肃睿哲昭德显功弘文思孝毅皇帝 朱厚照 （1491年-1521年）
#### 正德元年 1506
> 王守仁被贬至贵州
#### 正德二年
> 《历代通鉴纂要》编成
> 建豹房新宅　
> 世宗朱厚熜出生　
#### 正德三年
> 焦芳变科举授官之制
> 设立内行厂
#### 正德四年
> 《孝宗实录》修成　　
#### 正德五年
> 宦官刘瑾下狱，后被凌迟。连割三天，共割3357刀
> 吴承恩出生
#### 正德六年
1511年 正德六年，南方各地发生农民起义。
#### 正德九年
#### 正德十一年
#### 正德十二年
> 应州之战爆发。武宗朱厚燳亲征，大败蒙古鞑靼部小王子。
#### 正德十三年
#### 正德十六年
> 武宗朱厚燳逝世，享年30岁。武宗无子嗣，其堂弟兴献王朱厚熜继位，改元嘉靖。
### 世宗 钦天履道英毅神圣宣文广武洪仁大孝肃皇帝 朱厚熜（1507年-1566年）
#### 嘉靖元年 1522
> 世宗朱厚熜命加生父母皇号　
#### 嘉靖二年
#### 嘉靖三年
> 大礼议事件爆发
#### 嘉靖四年
> 张居正出生
#### 嘉靖五年
#### 嘉靖七年
> 世宗朱厚熜为其父其母上谥号，诏告天下
> 重新修订《大明会典》
#### 嘉靖八年
#### 嘉靖十六年
> 穆宗朱载垕出生
#### 嘉靖十七年
> 世宗朱厚熜将自己的父亲朱佑杬的庙号定为睿宗，并入太庙
#### 嘉靖十九年
> 蒙古俺达进犯
#### 嘉靖二十一年
> 蒙古俺达再次进犯
> 壬寅宫变发生
#### 嘉靖二十四年
> 吐鲁番向明朝进贡
> 设岷州，隶陕西巩昌府
#### 嘉靖二十五年
> 修筑大同长城
#### 嘉靖二十八年
> 俺答大举入侵大同，直抵怀来
#### 嘉靖二十九年
> 庚戌之变
#### 嘉靖三十二年
> 王直勾结倭寇大举入犯东南沿海　　
> 葡萄牙人占领澳门
#### 嘉靖三十三年
> 倭寇大肆流劫东南沿海　
#### 嘉靖三十四年
> 陕西、山西发生特大地震　　
#### 嘉靖三十八年
> 辽东大灾
> 清太祖爱新觉罗.努尔哈赤出生
#### 嘉靖三十九年
> 戚继光编练“戚家军”
#### 嘉靖四十一年
> 重录《永乐大典》
> 严嵩遭罢免
#### 嘉靖四十二年
> 戚继光兴化大捷
> 神宗朱翊钧出生
#### 嘉靖四十四年
> 明朝颁布《宗藩条例》
> 胡宗宪下狱处死
#### 嘉靖四十五年
> 世宗朱厚熜逝世，享年59岁。其三子朱载垕继位，改元隆庆
### 穆宗 契天隆道渊懿宽仁显文光武纯德弘孝庄皇帝 朱载坖（1537年-1572年）
#### 隆庆元年 1567
> 纂修《世宗实录》
> 解除海禁
> 俺达屠石州，共杀五万余人
> 纂修《世宗实录》
#### 隆庆二年
#### 隆庆三年
> 俺答进犯大同右卫
> 戚继光奏陈边务
#### 隆庆四年
> 俺答孙把汉那吉来降　　　　
> 俺答请封贡通市
#### 隆庆五年
> 俺答上表称贡
#### 隆庆六年
> 穆宗朱载垕逝世，享年35岁。其三子朱翊钧冲龄继位，改元万历
> 诏修《穆宗实录》　
### 神宗 范天合道哲肃敦简光文章武安仁止孝显皇帝 朱翊钧（1563年-1620年）
#### 万历元年 1573
> 张居正改革
#### 万历二年
> 李成梁大败王杲
> 倭寇侵犯浙江、广东　
#### 万历三年
#### 万历四年
> 再修《大明会典》
> 毛文龙出生
#### 万历五年
> 张居正清丈土地
#### 万历六年
> 李时珍编成《本草纲目》
#### 万历九年
> 《万历会计录》编成　
#### 万历十年
> 杭州接连发生兵变、民变事件
> 张居正逝世，享年57岁
> 吴承恩逝世，享年约81岁
> 光宗朱常洛出生
#### 万历十一年
1583年 万历十一年，李成梁平古勒寨，后屠城。
1583年 万历十一年，清太祖爱新觉罗.努尔哈赤崛起
#### 万历十二年
> 神宗朱翊钧清算张居正
> 袁崇焕出生
#### 万历十三年
> 皇太子之争
#### 万历十五年
> 南北旱涝成灾民食草木　
> 海瑞逝世，享年73岁
> 徐霞客出生
#### 万历十七年
> 广东白莲教起义
#### 万历二十年
> 宁夏哱拜起兵反叛，哱拜后自杀。
> 明军抗倭援朝失败
> 平壤大捷
> 清太宗爱新觉罗.皇太极出生
#### 万历二十一年
> 李时珍逝世，享年75岁
> 洪承畴出生
#### 万历二十二年
> “东林党议”之始
> 中日和议成约
#### 万历二十三年
> 诏复建文年号
#### 万历二十六年
> 明军南海大捷　　　　　
#### 万历二十九年
> 神宗朱翊钧册立长子朱常洛为皇太子
> 意大利传教士利玛窦定居北京
> 史可法出生
#### 万历三十年
1602年 万历三十年，绍宗朱聿键出生
#### 万历三十二年
> 福建等省发生大地震
> 荷兰殖民者侵占澎湖
#### 万历三十三年
> 熹宗朱由校出生
#### 万历三十四年
> 李自成出生
> 张献忠出生
#### 万历三十五年
> 徐光启译《几何原本》
> 安宗朱由崧出生
#### 万历三十六年
> 锦州、松山军变
#### 万历三十七年　
> 日本入侵琉球
#### 万历三十八年
> 齐、楚、浙三党攻击东林党
> 《金瓶梅》问世
#### 万历三十九年
> 思宗朱由检出生
#### 万历四十年
> 兵部请严海禁　
> 吴三桂出生
> 清睿亲王、成宗爱新觉罗.多尔衮出生
#### 万历四十一年
> 清孝庄文太后博尔济吉特.布木布泰出生
#### 万历四十三年
> 明宫三案之梃击案发生
> 清太祖爱新觉罗.努尔哈赤建立八旗制度
#### 万历四十四年
> 清太祖爱新觉罗.努尔哈赤即大汗位，建国大金，年号天命
#### 万历四十五年
> 各地呈报灾情，南北大旱
#### 万历四十六年
> 后金军攻陷抚顺，李永芳降金
> 后金军攻陷清河
> 开海运通饷辽东
#### 万历四十七年　
> 萨尔浒大战爆发，明军大败
> 清太祖爱新觉罗.努尔哈赤攻陷开原
> 熊廷弼经略辽东　　
> 明朝第三次加征田赋　　
#### 万历四十八年
> ，神宗朱翊钧逝世，享年57岁。其长子朱常洛继位，改元泰昌
> ，明宫三案之红丸案发生
> ，光宗朱常洛逝世，享年38岁。其长子朱由校继位，改元天启
> ，明宫三案之移宫案发生
> ，定八月后为泰昌元年
### 光宗 崇天契道英睿恭纯宪文景武渊仁懿孝贞皇帝 朱常洛（1582年-1620年）
#### 泰昌元年 1620年
> 袁应泰出任辽东经略　
### 熹宗 达天禅道敦孝笃友章文襄武靖穆庄勤悊皇帝 朱由校（1605年-1627年）
#### 天启元年 1621
> 后金军攻陷沈阳
> 后金军攻陷辽阳
> 诏修《神宗实录》
> 袁应泰自杀
> 毛文龙入驻皮岛
> 明廷复用熊廷弼
#### 天启二年
1622年 天启二年，广宁之败
#### 天启三年
1623年 天启三年，昭宗朱由榔出生
#### 天启四年
> 魏忠贤提督东厂
> 魏忠贤与客氏杀后妃
> 孙承宗奏陈边方大计　　　
> 左光斗削籍
> 郑成功出生
#### 天启五年
> 后金军攻取旅顺
> 各地发生大饥荒
> 熊廷弼被斩首，传首九边，享年52岁
> 孙承宗受阉党排挤，罢官归乡
#### 天启六年
> 宁远大战爆发，明军大败后金军。
> 纂修《三朝要典》
> 清太祖爱新觉罗.努尔哈赤逝世，享年67岁。其八子爱新觉罗.皇太极继位，改元天聪
> 冯铨免官　
#### 天启七年
> 宁锦大战爆发，明军大败后金军
> 陕西澄城县爆发民变，知县张斗耀被杀
> 袁崇焕与后金议和
> 熹宗朱由校逝世，享年22岁。熹宗无子嗣，其弟信王朱由检继位，改元崇祯
> 思宗朱由检清算魏忠贤等人
> 魏忠贤等人畏罪自杀
### 思宗  怀宗（清世祖去庙号）庄烈愍皇帝 （清世祖谥）朱由检（1611年-1644年）
#### 崇祯元年 1628
> 宁远兵变　　
> 各地农民起义相继爆发
> 毁《三朝要典》　
> 诏修《熹宗实录》
#### 崇祯二年
> 陕西等地大饥
> 李自成参加起义
> 议改历法，西历自此开始实行　
> 毛文龙被袁崇焕斩杀
> 杨镐被明廷斩杀
> 清太宗爱新觉罗.皇太极率领后金军入关侵犯，京师戒严
> 满桂战死
> 袁崇焕下狱
#### 崇祯三年
> 明廷行保甲制度
> 孙承宗收复京东四城
> 袁崇焕被凌迟于北京西市，享年46岁
#### 崇祯四年
> 后金制造红衣大炮
> 后金兵围大凌城
#### 崇祯五年
> 孔有德攻陷登州城　
#### 崇祯六年
> 徐光启逝世，享年71岁
> 孔有德降后金
> 尚可喜降后金
#### 崇祯七年
> 农民军入河南　
> 林丹汗逝世
#### 崇祯八年
> 农民军荥阳大会
> 清太宗爱新觉罗.皇太极改族名为满洲族
#### 崇祯九年
> 滁州之战　　
> 清太宗爱新觉罗.皇太极称帝，建国大清，改元崇德
> 思宗朱由检诏令天下
> 清兵从喜峰口入关，侵犯中原，京师戒严
> 闯王高迎祥被杀
#### 崇祯十年
> 朝鲜降清
> 清军攻克皮岛
> 洪承畴、孙传庭大败李自成于商洛
> 宋应星著成《天工开物》
#### 崇祯十一年
> 清军再次骚扰中原，京师戒严
> 《皇明经世文编》纂成　
> 卢象升战败自杀，享年38岁
> 清世祖爱新觉罗.福临出生
> 张献忠、罗汝才先后归抚明廷
#### 崇祯十二年
> 清军侵犯济南
> 明清松锦大战爆发
> 张献忠、罗汝才先后重新起义
#### 崇祯十四年
> 杨嗣昌自杀，享年53岁
> 徐霞客逝世，享年54岁
> 李自成攻陷洛阳，生烹福王朱常洵
#### 崇祯十五年
> 松锦大战结束，明军惨败，总督洪承畴、锦州总兵祖大寿、东协总兵曹变蛟、前屯卫总兵王廷臣、辽东巡抚邱民仰被俘
> 洪承畴、祖大寿降清；曹变蛟、王廷臣、邱民仰誓死不降，后被清廷所杀
> 清军再次入塞骚扰中原
> 《徐霞客游记》纂成　
#### 崇祯十六年
1643年 崇祯十六年，李自成建立地方政权
1643年 崇祯十六年，李自成克潼关，孙传庭战死
1643年 崇祯十六年，郑经出生
1643年 崇祯十六年，清太宗爱新觉罗.皇太极逝世，享年51岁。其九子爱新觉罗.福临继位，改元顺治。睿亲王爱新觉罗.多尔衮与郑亲王爱新觉罗.济尔哈朗左右辅政
#### 崇祯十七年
> 正月，李自成在西安称帝，建国大顺，年号永昌
> 二月，大顺农民军攻陷宁武关，总兵周遇吉身亡。大同总兵姜瓖随之投降，大同沦陷
> 三月十五日，居庸关监军太监杜之秩、总兵唐通投降，居庸关沦陷
> 三月十九日凌晨，思宗朱由检在煤山自缢身亡，大明王朝在本质上宣告灭亡
> 四月二十一日，山海关大战爆发（顺永昌元年）
> 四月二十二日，吴三桂降清，联合清军击败李自成，李自成撤退北京，清军入关
> 四月二十九日，李自成在武英殿匆忙称帝，后撤退陕西
> 五月初二日，清军入驻北京
> 五月初三日，清廷颁布剃发令（清顺治元年）
> 五月十五日，弘光政权建立
> 七月初八，清廷定都北京
> 十月底，清摄政王爱新觉罗.多尔衮发布文告，命英亲王爱新觉罗.阿济格为靖远大将军，统帅吴三桂、尚可喜等将领进攻西北之李自成；命豫亲王爱新觉罗.多铎为定国大将军，率部南下进攻南明
> 十一月十六日，张献忠在成都称帝，建国大西，年号大顺

>  部分资料来自网络，如侵犯您的权益，请联系我删除！



元纪


世祖文武皇帝


纲　庚辰，元世祖文武皇帝至元十七年，春正月，都元帅张弘范卒。

纲　三月，帝如上都。

纲　遣使穷河源。

纲　秋七月，以郝祯、耿仁为左丞。

目　阿合马贪横益肆，援引二人，骤升同列，交为蒙蔽，掊敛日急，内通货贿，外示威刑，廷中相视，无敢言者。

纲　八月，集贤大学士兼国子祭酒许衡致仕。

目　衡以疾，乞致仕。皇太子请以其子师可为怀孟路总管，以便侍养，且遣使谕之曰：“公毋以道不行为忧也；公安，则道行有时矣。”

纲　翰林学士承旨姚枢卒。

纲　九月，帝还大都。

纲　冬十月，以阿剌罕为右丞相。复大发兵击日本。

纲　十一月，行授时历。

纲　平章政事廉希宪卒。

目　大德间赠太师、恒阳王，谥公正。伯颜曰：“廉公宰相中真宰相，男子中真男子。”世以为名言。

纲　十二月，昭文馆大学士窦默卒。

目　默为人乐易，平居未尝出一言方人物。至论国家大计，面折廷诤，人谓可比汲黯。帝尝曰：“朕求贤三十年，得一窦汉卿及李俊民。”又曰：“如窦汉卿之心，姚公茂之才，合而为一，可谓全人矣。”累赠太师，封魏国公，谥文正。

纲　辛巳，十八年，春二月，皇后弘吉剌氏崩。

目　后性明敏，达于事机，国家初政，左右匡正，与有力焉。宋亡，幼主入朝，后不乐。帝曰：“江南平，自此不用兵甲，人皆喜之，尔何独不乐？”后曰：“自古无千岁之国，毋使吾母子及见此则幸矣。”帝以宋府库物置殿庭，召后视之，后一视而反。帝问后何欲，后曰：“宋人贮蓄以贻子孙，子孙不能守而归于我，我又何忍取之邪！”宋太后全氏至京，不习风土，后屡奏乞令回江南，帝不允。后退亦厚待之。

纲　三月，许衡卒。

目　衡病革，家人祀先，衡曰：“吾一日未死，宁不有事于祖考！”起，奠献如仪，既撤而卒，年七十二。衡尝语其子曰：“我平生虚名所累，竟不能辞官，死后慎勿请谥，勿立碑，但书‘许某之墓’四字，使子孙识其处足矣。”后赠司徒，封魏国公，谥文正。

纲　帝如上都。

纲　秋七月，阿剌罕卒于军。八月，诸将弃师于海岛而还。

纲　闰月，帝还大都。

纲　冬十月，焚毁道书。

目　帝方信桑门之惑，诏枢密副使张易参校道书。言：“惟道德经为老子所著，余皆后人伪撰。”诏悉焚之。

纲　十二月，以瓮吉剌带为右丞相，阿合马为左丞相。

纲　壬午，十九年，春二月，帝如上都。

纲　三月，益都千户王著杀阿合马于阙下。

纲　夏四月，瓮吉剌带罢，以和礼霍孙为右丞相。

纲　诏戮阿合马尸，遂穷治其党。

目　阿合马死，帝犹不深知其奸，及询枢密副使孛罗，乃尽得其罪恶，始大怒曰：“王著杀之诚是也！”命发冢，剖其棺，戮尸于通玄门外，纵犬食之，四民聚观称快，并诛其子忽辛等四人。寻令中书悉罢黜其党与。又以郝祯、耿仁党恶尤甚，命剖祯棺，戮其尸，下耿仁于狱，诛之。

纲　以张雄飞为参知政事。

纲　秋八月，帝还大都。

纲　九月，俱蓝国入贡。

纲　遣使括云南金。

纲　诏诸路岁举儒吏各一人。

目　中书省掾史有阙，选枢密院、御史台、六部令史转用之，令史则取诸路岁贡之数。仍诏：“诸路岁贡儒、吏，儒必通吏事，吏必知经史者。”

纲　冬十月，复以耶律铸为左丞相。

纲　以宋衍圣公孔洙为国子祭酒，提举浙东学校。

目　孔子后自宋南渡初，其四十八代孙端友子玠寓衢州。帝既平宋，疑所立，或言孔氏子孙寓衢者乃其宗子。召洙赴阙，洙逊于居曲阜者。帝曰：“宁违荣而不违亲，真圣人后也。”遂命为国子祭酒，兼提举浙东学校。

纲　十二月，杀宋少保、枢密使、信国公文天祥。

目　时有闽僧言：“土星犯帝座，疑有变。”未几，中山有狂人，自称宋主，有众千人，欲取丞相。京城亦有匿名书，言某日烧蓑城苇，率两翼兵为乱，丞相可无忧者。朝廷疑之，遂撒蓑城苇，迁瀛国公及宋宗室于上都。疑丞相为天祥，乃召天祥入，谕之曰：“汝移所以事宋者事我，当以汝为相矣。”天祥曰：“天祥为宋宰相，安事二姓！愿赐之一死足矣。”帝犹未忍，遽麾之退。左右力赞从其请，遂诏杀之于都城之柴市。天祥临刑殊从容，谓吏卒曰：“吾事毕矣。”南向再拜死，年四十七。其衣带中有赞曰：“孔曰成仁，孟曰取义，惟其义尽，所以仁至。读圣贤书，所学何事？而今而后，庶几无愧！”其妻欧阳氏收其尸，面如生。

天祥为人丰下，两目炯然。博学善论事，作文未尝起草。尤长于诗，居狱四年，忠义之气，一著于诗歌，累数十百篇。至是兵马司籍所存上之，观者无不流涕悲恸。有得其一履者，亦宝藏之。寻有义士张毅甫者，负其骨归葬吉州，适家人自广东奉其母曾夫人之柩同日至城下，人以为忠孝所感云。

初，天祥开督府置僚属，一时知名者四十余人，而遥请号令，称幕府文武士者不可悉数。然皆一念向正，至死靡悔。

纲　以孔散为平章政事。

纲　征处士刘因为右赞善大夫，寻辞归。

目　因，容城人，天资绝人，日记千百言，过目成诵。初为经学，究训诂注释之说，叹曰：“圣人精义，殆不止此。”及得周、邵、程、朱之书，一见即曰：“我固谓当有是也。”及论其学之所长，曰：“邵，至大也；周，至精也；程，至正也；朱子，极其大，尽其精，而贯之以正也。”爱诸葛孔明“静以修身”之语，表所居曰“静修”。不忽木荐之，诏征之，至，擢右赞善大夫。寻以继母老辞归，俸给一无所受。

纲　诏御史台得自选其属。

目　初，御史唯用汉人，至是崔彧请参取蒙古人用之。又言：“台察之选，正由中书，宁无偏党之弊！今宜令本台得自选任。”既而江淮省臣有欲专恣而忌台察之言者，上议欲以行台隶行省，诏廷臣杂议。兵部尚书董文用曰：“御史台譬之卧虎，虽未噬人，人犹畏其虎也。今虎名仅存而纲纪犹不振，更加抑之，则风采薾然，无复可望矣。此不可行也。”从之。

纲　始海运。

纲　癸未，二十年，春正月，立弘吉剌氏为皇后。

目　时帝春秋高，后颇预朝政，相臣常不得见帝，辄因后以奏事焉。

初，弘吉剌之族，从太祖起兵有功，寻立其女为后，遂与约曰：“弘吉剌氏生女，世以为后，生男，世尚公主。”故元世诸后，多其族焉。

纲　诏停燕南河北、山东租赋。

纲　三月，帝如上都。

纲　复命高丽王瑃及阿答海发兵击日本。

纲　夏四月，罢采民间女子。

纲　六月，增给官吏俸。

纲　冬十月，帝还大都。

纲　耶律铸有罪免。

纲　甲申，二十一年，春正月，群臣上尊号。

目　时议欲肆赦，张雄飞谏曰：“古人言，无赦之国，其刑必平。故赦，不平之政也。圣明之世，岂宜数赦！”上纳之，遂止下轻刑之诏。

纲　二月，迁宋宗室及大臣之仕者。

纲　三月，帝如上都。

纲　秋七月，诏镇南王脱欢假道安南击占城。

纲　八月，帝还大都。

纲　九月，京师地震。

纲　冬十一月，和礼霍孙、张雄飞等罢，复以安童为右丞相，卢世荣为右丞，史枢为左丞，撤的迷失、廉希恕并参知政事。

纲　十二月，宋太皇太后谢氏卒于燕。

纲　乙酉，二十二年，春正月，以阿必失合为平章政事。

纲　二月，立规措所。

纲　帝如上都。

纲　复以瓮吉剌带为左丞相。

纲　秋八月，帝还大都。

纲　冬十一月，卢世荣伏诛。

纲　十二月，太子真金卒。

目　太子初从姚枢、窦默学，仁孝恭俭，尤优礼大臣，一时在师友之列者，非朝廷名德，则布衣节行之士。在中书日久，明于听断，闻四方科征、挽漕、造作、和市，有系民之休戚者，多奏罢之，中外归心焉。江南行省以岁课羡钞四十七万贯来献，太子怒曰：“朝廷但令汝等安百姓，百姓安，钱粮何患不足！百姓不安，钱粮虽多，能自奉乎！”尽却之。中庶子伯必以其子阿八赤入见，谕之以“毋读蒙古书，须习汉人文字”。行台治书侍御史王恽进承华事略二十篇，太子览之，至汉成帝不绝驰道，唐肃宗改服绛纱为朱明服，心甚喜，曰：“我若遇是礼，亦当如是。”又至邢峙止齐太子食邪蒿，顾侍臣曰：“一菜之名，遽能邪人邪？”詹事孔九思曰：“正臣防微，理固当然。”太子善其说，令诸子博观其书。时帝春秋高，南台御史上书请内禅，太子闻之惧。台臣寝其章不敢闻，而阿合马之党答即古、阿散等请收百司吏案，钩考天下钱谷，欲因以发之。都事尚文曰：“是欲上危太子，下陷大臣，其谋奸矣。”遂语御史大夫及丞相先入言之，以夺其谋。帝震怒曰：“汝等无罪邪？”丞相进曰：“臣等无所逃罪，但此辈名载刑书，而为此举，实动摇人心耳。”太子益忧惧不自安。寻卒，年四十三。

纲　集僧四万，作资戒会。

纲　丙戌，二十三年，春三月，遣侍御史程文海访求江南人才。

目　先是文海为集贤直学士，言省院诸司皆用南人，惟御史台、按察司无之。江南风俗，南人所谙，亦宜参用之。至是，遂诏文海仍集贤直学士，拜侍御史、行御史台事，往江南博采知名之士。帝素闻赵孟藡、叶李名，密谕文海，必致此二人。文海复荐宋宗室赵孟及张伯淳等二十余人，帝皆擢用之。

纲　帝如上都。

纲　秋七月，免左丞相瓮吉剌带、平章政事阿必失合。

纲　冬十月，帝还大都。

纲　丁亥，二十四年，春二月，以麦朮督丁为平章政事。

纲　闰月，复置尚书省，以桑哥、铁木儿并为平章政事，阿鲁浑萨里为右丞，叶李为左丞，马绍参知政事。初置国子监，以耶律有尚为祭酒。

纲　设江南各路儒学提举司。

目　时江南诸县，各置教谕二人，又用廷臣议，诸道各置提举司，设提举儒学二人，统诸路、府、州，县学祭祀、钱粮之事。未几，复从桑哥等言，钩考江西学田所入羡余，贮之集贤院，以给有才艺之士。

纲　帝如上都。

纲　三月，行至元钞。

纲　戊子，二十五年，夏四月，征宋江西招谕使、知信州谢枋得，辞不至。

目　初，枋得遁入建阳。时程文海至江南访求人才，荐宋遗士三十人，枋得亦在列。枋得方居母丧，遗书文海曰：“某所以不死者，以九十三岁之母在耳。先妣以今年二月考终，某自今无意人间事矣。‘亡国之大夫不可与图存’，李左车犹能言之，况稍知诗书，颇识义理者乎！某之至愚极暗，决不可以辱召命亦明矣。”既而留梦炎亦力荐之于上，枋得复遗书梦炎，言：“江南无人才，未有如今日之可耻。春秋以下之人物，本不足道，今欲求一人如瑕吕饴甥、程婴、杵臼、厮养卒，亦不可得。”辩论凡数千百言，卒不行。

纲　秋九月，帝还大都。

纲　置征理司。冬十月，遣使钩考诸路钱谷。

目　初，桑哥摘委六部钩考百司仓库财谷，复以为不专其任，遂置征理司以主之。行台侍御史程文海入朝言：“天子之职，莫大于择相，宰相之职，莫大于进贤。宰相不以进贤为急，而惟以货殖为心，非为上为德，为下为民之意。今权奸用事，立尚书省钩考钱谷，以割剥生民为务，所委任者率皆贪饕邀利之人，江南盗贼窃发，良以此也。臣窃以为：宜清尚书之政，损行省之权，罢言利之官，行恤民之事。”桑哥大怒，留京师不遣，奏请杀之者六，帝皆不允。

纲　遣灜国公赵显学佛于吐蕃。

纲　己丑，二十六年，春正月，地震。

纲　三月，帝如上都。

纲　以中书右丞相伯颜知枢密院事，将兵镇和林。

纲　以伯答儿为中书平章政事。

纲　夏四月，福建参知政事魏天祐执宋谢枋得至燕，不屈，死之。

纲　初，天祐见时方求才，欲荐枋得为功。遣使诱枋得入城，与之言，坐而不对，或嫚言无礼。天祐不能堪，乃让曰：“封疆之臣，当死封疆，安仁之败何不死？”枋得曰：“程婴、公孙杵臼二人皆忠于赵，一存孤，一死节。王莽篡汉，龚胜饿死。司马子长云‘死有重于泰山，轻于鸿毛’，参政岂足如此！”天祐怒，逼之北行。枋得以死自誓，自离嘉兴，即不食，二十余日不死，乃复食。既渡采石，惟茹少蔬果，积数月，困殆。四月朔至燕，问太后攒所及瀛国所在，再拜恸哭。疾甚，留梦炎使医持药杂米饮进之，枋得怒，掷之于地，不食五日死。子定之护骸骨归葬信州。枋得天资严厉，雅负奇气，风岸孤陗，不能与世轩轾。而以天时人事，推宋必亡于二十年后。每论乐毅、申包胥、张良、诸葛亮事，常若有千古之愤者，而以植世教、立民彝为任，贵富贱贫一不动其中。

初，枋得之北行也，贫苦已甚，衣结履穿，人有尝德之者，赒以金帛，辞不受。又为诗别其门人故友，时以为“读其辞，见其心，慷慨激烈，真可以使顽夫廉，懦夫立”云。

纲　五月，以忻都为尚书左丞，何荣祖参知政事，张天祐为中书参知政事。

纲　冬闰十月，帝还大都。

纲　十二月，帝幸大圣寿万安寺。

纲　庚寅，二十七年，夏四月，帝如上都。

纲　河北十七郡蝗。

纲　秋八月朔，日食。

纲　地大震。九月，赦天下。

纲　帝还大都。

纲　冬十一月，安童罢。

纲　大水。

纲　辛卯，二十八年，春正月，桑哥及阿鲁浑萨里、叶李以罪免。

纲　二月。罢征理司。

纲　以完泽为尚书右丞相，不忽木平章政事。

纲　帝如上都。

纲　夏五月，逮西僧杨琏真加下狱，寻释之。

目　杨琏真加发宋诸陵及其大臣冢墓，攘取金宝珠玉无算，私庇平民之不输赋者二万三千户，田土称是，及受美女宝物之献，藏匿未露者尤多。至是坐侵盗官物，遣使逮问，追治之，籍其妻孥、田亩。台者诸臣皆言：“宜诛之以谢天下。”帝不听，命释之，给还其所籍。

纲　复征刘因为集贤学士，辞不至。

目　因以疾固辞。帝闻之曰：“古有所谓不召之臣，其斯人之徒欤！”遂不强致之。

纲　下桑哥狱，逮其党要束木诛之。

纲　罢尚书省，命右丞相完泽等并入中书。

纲　秋七月，桑哥伏诛。

纲　九月，以咱喜鲁丁为平章政事。冬十月，以雪雪的斤为平章政事。

纲　壬辰，二十九年，春正月朔，日食。

纲　二月，以亦黑迷失、史弼、高兴并为福建行省平章政事，将兵击瓜哇。

纲　三月，麦朮督丁罢，以铁哥、剌真并为平章政事。

纲　帝如上都。秋八月，帝还大都。

纲　冬十二月，改封梁王甘麻剌为晋王，镇北边。

纲　癸巳，三十年，春正月，右丞相安童卒。

纲　二月，以杨琏真加子暗普为江浙行省左丞。

纲　帝如上都。

纲　夏四月，刘因卒。

纲　秋七月，以月赤察儿知枢密院事。

纲　九月，帝还大都。

纲　冬十月，彗出紫微垣。

目　帝忧之，夜召不忽木入禁中，问所以销天变之道。不忽木曰：“风雨自天而至，人则栋宇以待之；江河为地之限，人则舟楫以通之；天地有所不能者，人则为之，此人所以与天地参也。且父母怒，人子不敢疾怒，起敬起孝，故易曰：‘君子以恐惧修省。’诗曰：‘敬天之怒。’三代圣王，克谨天戒，鲜有不终。汉文之世，同日山崩者二十有九，日食、地震，频岁有之。善用此道，天亦悔祸，海内乂安。此前代之龟鉴也，愿陛下法之。”因诵文帝日食求言诏，帝悚然曰：“此言深合朕意，可复诵之。”遂论说至四鼓乃罢。

纲　以伯颜为平章政事。

纲　甲午，三十一年，春正月，帝崩。

纲　葬起辇谷。

纲　夏四月，皇孙铁木耳即位于上都，大赦。追尊皇考曰裕宗皇帝，尊母弘吉剌氏曰皇太后。

纲　五月，以玉昔帖木耳为太师，伯颜为太傅，月赤察儿为太保。六月，复以帖木儿为平章政事。

纲　赐宋使臣家铉翁号处士，遣还乡。

目　初，世祖欲官铉翁，不受，遂安置河间，以春秋教授弟子，数为诸生谈及宋兴亡之故，辄流涕太息。至是，年逾八十，诏赐号处士，放还乡里，锡予金币，皆不受。寻卒。

纲　秋七月，诏中外崇奉孔子。

纲　冬十月，帝至自上都。

目　帝巡狩三不剌之地，董文用言：“先帝新弃天下，陛下巡游不以时，无以慰安元元。且人君犹北辰，居其所而众星拱之，不在勤远略也。宜趣还京师。”帝悟，遂还。

纲　十一月，以何玮为参知政事，伯颜察儿参议省事。

纲　十二月，太傅知枢密院事伯颜卒。

目　伯颜深沉有谋略，善断，将二十万众伐宋，如将一人，诸将仰之若神明。还朝，未尝言功。卒赠太师，追封淮安王，谥忠武。





纲鉴易知录卷九一


元纪


成宗皇帝


纲　乙未，成宗皇帝元贞元年，春二月，帝如上都。

纲　翰林学士承旨留梦炎致仕。

目　上以其在先朝言无所隐，厚赐遣之。初，世祖尝问梦炎、叶李优劣于赵孟，对曰：“梦炎，臣之父执，其人重厚笃于自信，好谋能断，有大臣器。叶李所读之书，臣皆读之，所知所能，臣皆知之能之。”世祖曰：“汝以梦炎优于李邪？梦炎为宋状元，至宰相，当贾似道误国，依阿取容；李以布衣，乃伏阙上书，是贤于梦炎也。”

纲　三月，安南入贡。

纲　夏闰四月，兰州河清。

目　上下三百余里，凡三日。

纲　六月，陕西旱，饥。

纲　秋九月，帝还大都。

纲　冬十二月，立皇后伯岳吾氏。

纲　丙申，二年，春二月，以不忽木为昭文馆大学士、平章军国事，段贞为平章政事。

纲　三月，帝如上都。秋八月，帝还大都。

纲　丁酉，大德元年，春正月，以也先帖木儿为平章政事。帝如上都。

纲　太后幸五台山。

目　初为太后建寺于五台山，至是成。太后将临幸之，监察御史李元礼上疏言：“五台山创建寺宇，工役俱兴，供亿烦重，民不聊生。伏闻太后临幸五台，尤不可者有五：盛夏禾稼方茂，民食所仰，骑从经过，不无蹂躏，一也。亲劳圣体，经冒风日，往复数千里，山川之险，万一调养失宜，悔将何及！二也。天子举动，必书简册以贻万世，书而不法，将焉用之？三也。财不天降，皆出于民，今日支持调度，百倍曩时，而又劳民伤财以奉土木，四也。佛以慈悲为教，虽穷天下珍玩供养不为喜，虽无一物为献亦不怒。今太后欲为兆民祈福，而先劳圣体，使天子旷定省之礼，五也。伏望回辕中道，端处深宫，上以循先皇后之懿范，次以尽圣天子之孝诚，下以慰元元之望，如此，则不祈福而福自至矣。”台臣不敢以闻。其后侍御史万僧与中丞崔彧有隙，取元礼章封入奏之曰：“崔中丞私比汉人。李御史为大言谤佛，谓不宜建寺。”帝大怒，敕完泽、不忽木鞫之。完泽曰：“往吾亦尝以此谏，太后曰：‘我非喜建此寺，盖先帝尝许为之，非汝所知也。’”不忽木曰：“他御史惧不敢言，言者惟一元礼，可赏也。”完泽等入言之，帝沉思良久曰：“御史言是也。”乃罢万僧，复元礼职。

纲　秋七月，祅星出奎。

纲　九月，帝还大都。

纲　冬十月，以吴元珪为吏部尚书。

目　时选曹铨注，多有私其乡人者，元珪曰：“此风不可长。”自视事，请谒悉皆谢绝。

纲　禁诸王驸马夺民田。

纲　戊戌，二年，春二月，以张九思、梁德珪并为平章政事。

目　初，太子真金卒，朝议欲罢詹事院，九思时为詹事丞，抗言曰：“皇孙宗社人心所属，詹事正所以辅成道德者，奈何罢之！”寻进拜中书左丞。

德珪一名梁谙都剌，世祖时参知政事，治事有敏才。京师地震，世祖怪州郡报囚之数过多，德珪曰：“当国者急于征索，蔓延收系，以致此尔。”帝悟，为赦中外逋负，寻拜右丞。

纲　帝如上都。

纲　夏五月，以何荣祖为平章政事。秋九月，帝还大都。

纲　冬十二月，定岁课三十取一。命廉访司岁举廉干者各二人。

纲　彗星见。

目　出子孙星下。

纲　己亥，三年，春正月，遣使问民疾苦。

纲　以哈剌哈孙为左丞相。

纲　二月，帝如上都。

纲　命何荣祖等更定律令。

目　帝谕荣祖曰：“律令，良法也，宜早定之。”既而书成上之，且言：“臣所择者三百八十条，一条有该三四事者。”帝曰：“古今异宜，不必相沿。”诏元老大臣聚听之，未及颁行而荣祖卒。

纲　秋九月，帝还大都。

纲　冬十二月，以阿鲁浑萨里为平章政事。

纲　命兄子海山镇漠北。

目　海山，帝兄答剌麻八剌之长子。帝以宁远王阔阔出总兵北边，怠于备御，命海山即军中代之。

纲　庚子，四年，春二月，皇太后弘吉剌氏崩。

目　后有贤德，事昭睿顺圣皇后执妇道甚谨。及尊为太后，后之弟欲因后求官，后拒之曰：“勿以累我也！”崩，谥徽仁裕圣皇后。

纲　三月，帝如上都。

纲　夏四月，以不兰奚为平章政事。

纲　五月，昭文馆大学士、平章军国事不忽木卒。

纲　秋闰八月，帝还大都。

纲　辛丑，五年，秋八月，彗出井，入紫微垣。

纲　九月，禁酒。

纲　壬寅，六年，春正月，诏收富民护持玺书。

目　帝诏台臣曰：“闻江南富民侵占民田，致贫者流徙，卿等亦闻之否？”对曰：“富民多乞护持玺书，依倚以欺贫民，官府不能诘治，宜悉追收为便。”命即行之，毋越三日。

纲　二月，帝有疾。

纲　夏四月，帝如上都。

纲　五月，太庙寝殿灾。

纲　冬十月，帝还大都。

纲　癸卯，七年，春二月，以阿老瓦丁、木八剌沙并为平章政事。

纲　汰诸司冗员。

目　定中书省自左、右丞相而下，平章政事二员，左、右丞各一员，参知政事二员，定为八府。

纲　三月，遣使巡行天下。

纲　复以铁哥为平章政事。

纲　帝如上都。

纲　兰溪处士金履祥卒。

目　履祥少从学同郡王柏及何基之门，二人盖得朱熹之传者。宋将亡，遂绝意进取，屏居金华山中。尝以刘恕外纪，记司马氏通鉴以前事不本于经，舛谬不可信，乃断自尚书，旁采子、史损益之，作通鉴前编。他如论、孟、大学诸经传及礼乐书，各有注疏，授其门人许谦以传。当时以为基之清介纯实似尹和靖，柏之高明刚正似谢上蔡，履祥则亲得之二氏，而并克于己者也。居仁山之下，学者因称仁山先生，至正中赐谥文安。

纲　夏闰五月，右丞相完泽卒。

纲　秋七月，以哈剌哈孙为右丞相，阿忽台为左丞相。

纲　八月，地震。

目　平阳、太原尤甚，村堡移徙，地裂成渠，坏庐舍万八百区，人民压死不可胜计。诏问致灾之由，齐履谦言：“地为阴而主静，妻道、臣道、子道也。三者失其道，则地为之不宁。弭之之道，大臣当反躬责己，去专制之威，以答天变，不可徒为祈禳也。”时帝寝疾，宰臣及中宫专政，故履谦言及之。而集贤大学士陈天祥亦上书极陈阴阳不和、天地不位，为时政之弊。言尤切直，执政者恶之，抑不以闻。天祥自被召起，且一岁，每以不得一见帝言，郁郁不自释，寻复谢病归。

纲　九月，帝还大都。

纲　复以木八剌沙为平章政事。

纲　十二月，彗出紫微垣。

纲　甲辰，八年，春正月，地震。

纲　二月，帝如上都。秋九月，帝还大都。

纲　冬十月，立海山为怀宁王。

纲　乙巳，九年，春三月，帝如上都。陨霜杀桑。

纲　夏四月，大同地震。

目　有声如雷，坏官民庐舍五千余间，压死二千余人。

纲　六月，立子德寿为皇太子。

纲　秋七月，命兄子爱育黎拔力八达居怀州。

目　答剌麻八剌次子，海山母弟也。

纲　以段贞、八都马辛并为平章政事。

纲　八月，给曲阜林庙洒扫户。

纲　贾胡献宝珠。

目　西域贾人有献珍宝求售者，议以六十万锭酬其直。省臣有谓左丞尚文者曰：“此所谓押忽大珠也，六十万酬之不为过矣。”文问：“何所用之？”答曰：“含之可不渴，熨面可使目有光。”文曰：“一人含之，千万人不渴，则诚宝也。若一宝止济一人，则用已微矣。吾之所谓宝者，米粟是也，有之则百姓安，无则天下乱，以功用较之，岂不愈于彼乎！”

纲　九月，帝还大都。

纲　冬十二月，太子德寿卒。

纲　丙午，十年，春闰正月，以彻里、阿散并为平章政事。

纲　二月，帝如上都。冬十一月，帝还大都。十二月，有疾。

纲　丁未，十一年，春正月，安西王阿难答及诸王明里帖木儿入朝。

纲　帝崩。

纲　左丞相阿忽台等谋奉皇后临朝，以安西王摄政。右丞相哈剌哈孙遣使迎怀宁王海山于漠北，及其弟爱育黎拔力八达于怀州。

目　后以己尝谋出爱育黎拔力八达及其母居怀州，至是恐其兄怀宁王立，必报前怨，乃命召安西王入京师，欲立之。而左丞相阿忽台、平章赛典赤、八都马辛、伯颜及诸王明里帖木儿阴左右之，谋断海山归路，奉皇后垂帘听政，立安西王辅之。时右丞相哈剌哈孙收百司符印，封府库，称疾，守宿掖门，内旨日数至，皆不听。众欲害之，未敢发。怀宁王适遣康里脱脱计事京师，哈剌哈孙令急还报，复遣使南迎爱育黎拔力八达于怀州。

纲　二月，爱育黎拔力八达至自怀州，诛阿忽台等，执阿难答归于上都。

纲　夏五月，怀宁王海山至上都，废皇后伯岳吾氏居东安，杀之。诛安西王阿难答及诸王明里帖木儿。遂即位，大赦。

纲　追尊考曰顺宗皇帝，尊母弘吉剌氏为皇太后。加哈剌哈孙、朵儿朵海并太傅，阿沙不花太尉。以塔剌海为左丞相，床兀儿、乞台普济、明里不花并平章政事。

纲　六月，立弟爱育黎拔力八达为皇太子。以床兀儿、不兰奚并为平章政事。

纲　秋七月，封秃剌为越王，左迁右丞相哈剌哈孙为和林左丞相，以月赤察儿为和林右丞相，进爵淇阳王。

纲　以塔剌海为右丞相，塔思不花为左丞相，塔失海牙、教化、法忽鲁丁别不花并平章政事。

纲　制加孔子号曰大成。

目　制曰：“先孔子而圣者，非孔子无以明；后孔子而圣者，非孔子无以法；所谓祖述尧、舜，宪章文、武，仪范百王，师表万世者也。可加大成至圣文宣王，遣使阙里，祀以太牢。於戏！父子之亲，君臣之义，永为圣教之遵，天地之大，日月之明，奚罄名言之妙，尚资神化，祚我皇元。”

纲　八月，赐诸王孝经。

目　中书右丞孛罗帖木儿以国字译孝经进，诏曰：“此孔子微言，王公庶民，皆当由是而行。”命刻板摹印，诸王以下咸赐之。

纲　以塔海为平章政事。

纲　九月，帝至自上都。

纲　冬十二月，征处士萧为太子右谕德。

目　，陕西奉元人，初出为府史，语当道不合，即引退。力学三十年，不求进。乡人有暮行遇盗，诡曰：“我萧先生也。”盗惊愕释去。世祖时辟为陕西儒学提举，不赴。后累授集贤直学士、国子司业，改集贤侍读学士，皆不赴。至是征拜太子右谕德，扶病至京师，入觐东宫，书酒诰为献，以朝廷时尚酒也。寻以病请解职，或问之，则曰：“礼，东宫东面，师傅西面，此礼今可行乎？”俄擢集贤学士、国子祭酒，依前右谕德。疾作，固辞而归。卒，谥贞敏。

武宗皇帝

纲　戊申，武宗皇帝至大元年，春正月，以阿沙不花为右丞相，行御史大夫事。

目　初，阿沙不花见帝容色日悴，乘间进曰：“陛下八珍之味不知御，万金之身不知爱，而惟蘖是耽，妃嫔是好，是犹两斧伐孤树，未有不颠仆者。陛下纵不自爱，独不思祖宗付托之重，天下仰望之切乎？”帝大悦，曰：“非卿孰为朕言！”因命进酒。阿沙不花顿首谢曰：“臣方欲陛下节饮，而反劝之，是臣之言不信于陛下也。臣不敢奉诏。”左右皆贺帝得直臣，遂授右丞相、行御史大夫事。寻以太子请，复入中书，既又赐爵康国公。

纲　三月，帝如上都。

纲　以脱脱木儿为平章政事。

纲　夏六月，陇西、云南地大震。

纲　加宦者李邦宁大司徙兼左丞相。

目　邦宁在宋，为小黄门，初从瀛国公入见世祖，留给事内庭。至是，帝欲以为浙江平章，辞曰：“臣以阉腐余命，前朝赦而用之，今陛下复欲置臣宰辅，臣闻宰辅者，佐天子共治天下者也，奈何辱以寺人？陛下纵不臣惜，如天下后世何！诚不敢奉诏。”帝大悦，加大司徒，遥授左丞相，仍领太医院事。

纲　秋七月，以答思不花为右丞相，乞台普济为左丞相。

纲　八月，诸路水、旱、蝗。

目　江淮民采草根树皮为食，而河南、山东有父食其子者。诏凡遣使赈贷之处，差税并蠲除之。既而省臣言：“夏秋之间，巩昌地震，归德暴风，济宁、泰安、真定大水，民居荡析。江浙饥荒之余，疫疠大作，死者相枕藉。父鬻其子，夫离其妻，哭声震野，所不忍闻。是皆臣等不才，猥当大任，以致政事乖违，阴阳失序，愿退位以避贤路。”帝曰：“灾害事有由来，非尔等所致也，但当慎所行尔。”

纲　九月，帝还大都。

纲　冬十月，以西僧教瓦斑为翰林学士承旨。

纲　十一月，以乞台普济为右丞相，脱脱左丞相。

纲　闰月，太傅哈剌哈孙卒。

纲　诏有司赎饥民所鬻子女。

纲　以赤因帖木儿为平章政事。

纲　己酉，二年，春正月，帝如上都。

纲　秋八月，复置尚书省，以乞台普济为右丞相，脱虎脱为左丞相，三宝奴、乐实为平章政事，保八为右丞，忙哥铁木儿为左丞、王罴参知政事。

纲　置太子右卫率府。

目　命右丞相脱虎脱、御史大夫不里牙敦领府事，取河南蒙古军万人隶之。王约曰：“左卫率府，旧制有之，今置右府何为？诸公深思之，不可以累储宫也。”太子又命取安西兵器给宿卫士。约谓詹事完泽曰：“詹事移文千里取兵器，人必惊疑。主上闻之奈何？”完泽愧曰：“实虑不及此。”家令薛居言陕西分地五事，命往理之，约不为署行，语之曰：“太子，潜龙也，当勿用之时，为飞龙之事，可乎？”遂止。太子喜，谕群下曰：“事未经王彦博议者，勿启。”

纲　九月，帝还大都。

纲　冬十一月，以阿散为尚书左丞相，行中书平章政事。

纲　庚戌，三年，春正月，征李孟入见，以为平章政事、同知枢密院事。

目　初，孟既逃去。有谮于帝者曰：“内难初定时，孟尝劝皇太子自取。”帝弗之信。一日，太子侍内宴，忽戚然改容。帝曰：“吾弟何不乐？”太子从容起谢曰：“赖天地、祖宗神灵，神器有归。然成今日母子、兄弟之欢者，李道复之功居多。适思之，不自知其变于色也。”帝即命搜访之，得于许昌陉山。召见，谓宰臣曰：“此皇祖妣命为朕宾师者，宜速任之。”至是乃授中书平章事、集贤大学士、同知枢密院事。

纲　立皇后弘吉剌氏。

纲　二月，宁王阔阔出谋反，流于高丽。以乐实为尚书左丞相。

纲　三月，帝如上都。

纲　夏五月，荆、襄大水，山崩。

纲　秋九月，帝还大都。

纲　辛亥，四年，春正月，帝崩。

纲　皇太子罢尚书省，诛脱虎脱、三宝奴、乐实、保八、王罴，流忙哥铁木儿于海南。

目　皇太子以脱虎脱等变乱旧章，流毒百姓，凡误国者，欲悉按诛之。延庆使杨朵儿只谏曰：“为政而首尚杀，非帝王治也。”太子感其言，特诛其尤者。既而御史言：“脱虎脱等既正典刑，而党附之徒布在百司，若孛罗铁木儿、阔里吉思、乌马儿等奸贪害政；今中书方欲用为各省平章、参政等官，宜加罢黜。”从之。

纲　以铁木迭儿为右丞相，完泽、李孟并平章政事。

纲　召先朝旧臣程鹏飞等十五人。

目　召先朝谙知政务老臣程鹏飞、董士选、李谦、张驴、陈天祥、尚文、刘正、郝天挺、董士珍、萧、刘敏中、王思廉、韩从益、赵君信、程文海十五人诣阙，同议庶政。天祥等五人不至。谦至首陈九事，正陈八事，皆欲朝廷守成宪，开贤路，重名爵，节财用，兴学校，定律令，举切时弊。

纲　二月，罢康里脱脱为江浙行省左丞相。

纲　三月，皇太子即位，大赦。

纲　宁夏地裂。

纲　遣宦者李邦宁释奠于孔子。

目　邦宁既受命行礼，方就位，忽大风起，殿上及两庑烛尽灭，烛台底铁入地尺许无不拔者。邦宁悚息伏地，诸执事者皆伏，良久风息，乃成礼。邦宁因惭悔累日。

初，帝在东宫，邦宁知三宝奴等畏帝英明，乘间言于武宗曰：“陛下富于春秋，皇子渐长，父作子述，古之道也，未闻有子而立弟者。”武宗不悦，曰：“朕志已定，汝自往东宫言之。”邦宁惭惧而退。及帝即位，左右咸请诛之，帝曰：“帝王历数，自有天命，其言何足介怀！”加邦宁开府仪同三司，为集贤院大学士，寻卒。

纲　秋闰七月，赐李孟爵秦国公。

目　孟感帝知遇，颇以国事为己任。见当时赐予太广，名爵太滥，风俗太侈，僭拟无章，每劝帝言：“人君之柄在刑与赏，刑不足惩，赏不足劝，何以为治！”帝在怀州，深见吏弊，既即位，欲痛刬除之。孟曰：“吏亦当有贤者，在激厉之而已。”帝曰：“卿儒者，宜与此曹气类不合，而曲为保护如此，真长者之言也。”尝谓之曰：“朕在位，必卿在中书。”赐爵秦国公，图其像，命词臣赞之。每入见，称曰道复而不名。

纲　增国子生为三百人。

目　初，帝命李孟领国子学，谕之曰：“国学，人材所自出。卿宜数课诸生，勉其德业。”至是，又谕省臣曰：“昔世祖注意国学，如不忽木等皆蒙古人，而教以成材。朕今亲定国子生为三百人，仍增陪堂生二十人，通一经者以次补伴读，著为式。”既而孟等言：“方今进用儒者，而老成日以凋谢，四方儒士有成材者，请擢任国学、翰林、秘书、太常或儒学提举等职，俾学者有所激劝。”帝从之，诏：“自今勿限资给，果材而贤，虽白身亦任用之。”

纲　冬十一月，复以阿散为平章政事。





仁宗皇帝


纲　壬子，仁宗皇帝皇庆元年，春正月，制进翰林、国史院秩。

目　帝谕省臣曰：“翰林、集贤儒臣，须朕自选用，毋辄拟奏。人言御史台任重，朕谓国史院尤重；盖御史台是一时公论，国史院是万世公论。”于是升翰林、国史院秩从一品，寻敕博选中外才学之士居之。

纲　夏四月，帝如上都。

纲　五月，以阿散为左丞相，张驴为平章政事。

纲　六月，敕左右勿侥幸乞加官。

目　时朝廷封拜繁多，群臣无功而受王公之爵者，前后相继。于是诫左右勤职业，勿妄侥幸加官。御史中丞郝天挺言：“自先帝即位之时，大事初定，故于左右三五有功之人，爵之太高，遂使近倖之臣，因而相袭，王公师保，接迹于朝。比者虽令追印裁罢，曾未经岁，又复纷然。春秋云：‘服之不衷，身之灾也。’是以朝廷名器重，则斗升之禄足以鼓舞豪杰；名器滥，则虽日拜卿相，而人不劝矣。”又言：“国初设官，在内须三十月，在外须三周岁，考其殿、最，以为黜、陟。比者省、院、台、部之臣，久者一二岁，少者三五月，甚有旬日之间而屡迁数易者。奔走往来之不暇，何暇宣风布化，参理机务哉！乞自今惟大臣可急阙选授，其余内外大小官属，必候任满，方许超迁，庶免朝除夕改，启幸长奸之弊。”

纲　秋七月，帝还大都。

纲　冬十二月，李孟罢，以张珪为平章政事。

目　帝欲以伶人曹咬住为礼部尚书，珪曰：“伶人为宗伯，何以示后世！”力谏止之。

纲　癸丑，二年，春二月，铁木迭儿罢，以秃忽鲁为右丞相。立皇后弘吉剌氏。

纲　彗出东井。

目　丞相秃忽鲁言：“频年亢旱，民黎艰食，而又陨霜雨沙，天象示警，皆由臣等燮理不职所致，乞罢黜以答天谴。”帝曰：“事岂关汝，其勿复言。”

纲　夏四月，帝如上都。

纲　五月，以乌伯都剌为平章政事。

纲　六月，京师地再震。

纲　诏以周敦颐、程颢、程颐、张载、邵雍、司马光、朱熹、张栻、吕祖谦、许衡并从祀孔子庙庭。

纲　秋八月，帝还大都。

纲　冬十一月，初诏行科举。

目　初，世祖时，议定科举新制，未及行。至是，中书省臣复以为言，乃命定其条制。诏天下三岁一开科，蒙古、色目人与汉人、南人各命题。蒙古、色目人愿试汉人、南人科目，中选者加一等注授。

纲　京师大旱疫。

目　帝问弭灾之道，翰林学士程钜夫举汤祷桑林事以对，帝叹曰：“此实朕之责也，赤子何罪！”

纲　甲寅，延祐元年，春正月，诏求遗逸。

纲　二月，秃忽鲁罢，以阿散为右丞相，赵世延参知政事。

纲　三月，帝如上都。

纲　夏六月，敕自今宦者勿得授文阶。

纲　秋八月，帝还大都。地震。

纲　九月，复以铁木迭儿为古丞相，阿散为左丞相。

纲　冬，诏吏坐赃罪者黥其面。

纲　十二月，复以李孟为平章政事。

纲　复以齐履谦为国子司业。

目　初，履谦与吴澄俱在国学。既罢去，学制稍废。至是，复以履谦为司业，乃酌旧制，议立升斋积分之法，每季考其学行，以次第升。既升上斋，逾再岁始与私试。辞理俱优者一分，辞平理优者为半分，岁终积至八分者为高等。礼部、集贤岁选六人以贡。帝从其议。

纲　乙卯，二年，春正月，遣使巡行天下。

纲　三月，初赐进士护都沓儿、张起岩等五十六人及第、出身有差。

纲　张驴罢。夏四月，帝如上都。

纲　五月，成纪县山移。

目　是夜，疾风电雹，北山南移至西河川，次日再移；平地突出土阜，高者二三丈，陷没民居。监察御史马祖常言：“山不动之物，今而动焉，由在野有当用不用之贤，在官有当言不言之佞，故致然耳。”

纲　加宦官续元晖昭文馆大学士。

纲　秋八月，帝还大都。以赵世延为御史中丞。冬十月，以郭贯为参知政事。

纲　十一月，彗见紫微垣，赦。

纲　立武宗子和世为周王，出镇云南。

目　初，武宗既立帝为太子，后丞相三宝奴复劝立和世。召康里脱脱言之，脱脱曰：“太弟曩定宗社，居东宫已久，兄弟叔侄，世世相承，孰敢紊其序乎。”三宝奴曰：“今日兄已授弟，异日能保叔授其侄乎？”脱脱曰：“在我不可渝。彼失其信，天实鉴之。”至是议立太子，丞相铁木迭儿欲徼宠，请立皇子硕德八剌，又与太后幸臣失烈门谮王于两宫，遂封为周王，遣出镇云南。

纲　诏免江浙等三省自实田租二年。

纲　丙辰，三年，春三月，帝如上都。平章政事张珪谢病归。

纲　太史令郭守敬卒。

目　守敬之学，长于天文、水利。太史令王恂以学自负，每见守敬制度精巧，深叹服之。

纲　夏五月，以伯铁木儿、萧拜住并为平章政事。

纲　秋八月，帝还大都。

纲　冬十月，以赵孟为翰林学士承旨。

目　帝在东宫，素知其名，及即位，召除集贤侍讲学士。至是，拜翰林学士承旨。有间之者，言国史不宜令孟与。帝曰：“子昂，世祖所简拔，朕置之馆阁，使典述作，传之后世。此属呶呶何也？”复厚赐之。

纲　十一月，周王和世逃居漠北。

纲　立子硕德八剌为皇太子。

纲　丁巳，四年，春三月，帝如上都。

纲　夏四月，不雨。

目　帝尝夜坐，谓侍臣曰：“雨旸不时，奈何？”萧拜住曰：“宰相之过也。”帝曰：“卿不在中书邪？”拜住惶愧。顷之，帝露香祷于天。既而大雨，左右以雨衣进，帝曰：“朕为民祈雨，何避焉！”

纲　五月，以赤因铁木儿、阿卜海牙并为平章政事。六月，铁木迭儿罢，以阿散为右丞相。以乌伯都剌复为平章政事。秋七月，李孟罢，以王毅为平章政事。

纲　赐卫士钱帛。

目　帝出见卫士有弊衣者，驻马问之，对曰：“戍守边镇逾十五年，以故贫耳。”帝曰：“此辈久劳于外，留守臣未尝以闻，非朕亲见，何由知之！自今有类此者，必言于朕。”因命赐之钱帛。

纲　八月，帝还大都。

目　帝在御已久，犹居东宫，而饮酒无度。监察御史马祖常上书言：“天子承天继统，当极保爱。玉食之御，犹审五味之宜；酒醴之供，可不思百拜之义。大内正衙，朝贺之地，虽陛下不忘东宫之旧，窃虑起民间观听之疑。且国家百年，朝仪尚阙，诚使群臣奏对之际，御史执简，史官执笔，则虽有怀奸利乞官赏者，不敢出诸其口。乞令中书集议，或三日、二日，常出视朝，则治道昭明，生民之福也。”

纲　九月，以伯答沙为右丞相，阿散复为左丞相。

目　初，阿散奏事毕，帝问曰：“卿等日所行者何事？”对曰：“奉行诏旨而已。”帝曰：“卿等何尝奉行朕旨！虽祖宗遗训，朝廷法令，皆不遵守。夫法者，所以辨上下，定民志，自古未有法不立而天下治者。使人君制法，宰相能守法，则民知畏避，免于刑戮；若法弛民慢，怨言并兴，求治难矣！”阿散因言：“故事，丞相必用蒙古勋臣；阿散，西域人，不厌人望。”因恳辞。遂以宣徽使伯答沙为右丞相，阿散仍左丞相。

纲　岭北地震三日。

纲　戊午，五年，春二月，写金字佛经。

纲　夏四月，以千奴、史弼并为平章政事。

纲　帝如上都。秋八月，帝还大都。

纲　九月，以亦列赤为平章政事。

纲　己未，六年，夏四月，帝如上都。

纲　以铁木迭儿为太子太师。

目　铁木迭儿家居未逾年，复夤缘起为太子太师。中外闻之，莫不惊骇。时御史中丞赵世延论其不法数十事，并内外台劾其不可辅导东宫者又四十余人，然以太后之故，皆不听。

纲　扬州火。

纲　六月，山东、淮南诸路大水。

纲　秋八月，帝还大都。

纲　冬十二月，诏太子参决朝政。

纲　庚申，七年，春正月朔，日食。帝崩。

纲　伯答沙罢。

纲　太后以铁木迭儿为右丞相。

目　帝崩方四日，铁木迭儿遂以太后命，复入中书。后数日，参议省事乞失监有罪应杖，太后又欲笞之，太子曰：“不可。法者，天下之公，徇私而轻重之，非所以正天下也。”徽政院使失烈门复以太后命，请迁转朝官。太子曰：“此岂除官时邪？且先帝旧臣，岂宜轻动。俟予即位之后，议于宗亲元老，贤者任之，邪者黜之可也。”

纲　二月，太子以黑驴、赵世荣并为平章政事。

纲　铁木迭儿杀前中书平章政事萧拜住、御史中丞杨朵儿只。

纲　三月，太子即位，大赦。尊皇太后为太皇太后，皇后为皇太后。加铁木迭儿太师。

纲　夺李孟封爵，左迁为集贤侍讲学士。

目　铁木迭儿以孟初不附己，谗构于上，尽夺其前后封拜制命，仆其先墓碑，左迁为集贤侍读学士；欲因其不就，中害之。孟拜命欣然。帝谓铁木迭儿子八尔吉思曰：“尔辈谓孟不肯为是官，今何如？”由是无敢言者。

纲　以拜住为平章政事。

纲　夏四月，帝如上都。

纲　近臣献七宝带，却之。

目　有献七宝带者，因近臣以进，帝曰：“朕登大位，不闻卿等进贤而为人献带，是以带诱朕也。其还之。”

纲　阿散罢，以拜住为左丞相；乃剌忽、塔失海牙并平章政事。

纲　平章政事黑驴、御史大夫禿禿哈等谋逆，伏诛。

纲　以铁木儿脱为平章政事，六月，以康里脱脱为御史大夫。秋七月，乃剌忽罢，以廉恂为平章政事。

纲　八月，下四川平章政事赵世延狱。

目　初，世延既解中丞，出为四川平章，铁木迭儿犹怨之不已；仁宗崩，即属其党诬告之，逮世延置对。既遇赦，犹锻炼成狱，请置极典。诏以经赦，置不问。铁木迭儿更以他事罔上，系之于狱，逼令自裁，世延终无屈。

纲　冬十月，帝还大都。

纲　十一月，始服衮冕，享太庙。

目　帝将以四时躬享太庙，命礼官与中书翰林集议其礼。制曰：“此追远报本之道也，毋以朕劳于对越，而有所损焉。”至是，以恭谢太庙，乃备法驾，服衮冕以行礼。于仁宗室，辄歔欷流涕，左右莫不感恸。自是始以明年正月、四时亲享，岁以为常。礼毕，还宫，鼓吹交作，万姓耸观，百年废典，一旦复见，至有感泣者。

纲　河南饥。

目　帝问其故，群臣皆莫对。帝曰：“良由朕治道未洽，卿等又不尽职，致阴阳不和，灾害荐至。自今宜各务勤恪以应天心，毋使吾民重困。”

纲　诏上书言事者得专达。





英宗皇帝


纲　辛酉，英宗皇帝至治元年，春正月，罢元夕张灯于禁中。

目　帝欲以元夕张灯，禁中为鳌山。时张养浩以礼部尚书参议中书省事，遂具疏因拜住以谏曰：“世祖临御三十余年，每值元夕，闾阎之间，灯火亦禁；况阙庭宫掖之严邃，尤当戒慎。今灯山之构，所玩者小，所系者大；所乐者浅，所患者深。”帝大怒，既而喜曰：“非张希孟不敢言。”即罢之，赐养浩尚服、金织帛，以旌其直。

纲　二月，杀监察御史观音保等。

目　时敕建西山佛寺甚亟，御史观音保、锁咬儿、哈的迷失、成珪、李谦亨以岁饥，且东作方兴，上章极谏。帝怒，杀观音保、锁咬儿、哈的迷失，杖珪、谦亨，流奴儿干地。

纲　三月，帝如上都。以铁失为御史大夫，领侍卫亲军都指挥使。

纲　夏四月，迁武宗子图帖睦尔于琼州。

纲　六月，以只儿哈郎为平章政事。

纲　秋九月，帝还大都。

纲　冬十二月，立皇后亦启烈氏。

纲　壬戌，二年，春正月，敕有司恤孔氏子孙贫乏者。

纲　二月，以钦察、买闾并为平章政事。

纲　夏四月，帝如上都。

纲　秋八月，铁木迭儿卒。

纲　太皇太后弘吉剌氏崩。

纲　九月，京师地震。

纲　冬十月，以拜住为右丞相。

纲　复以张珪为平章政事。

纲　癸亥，三年，春正月，起王约、吴元珪、韩从益商议中书省事。吴澄为翰林直学士。

目　时约等以年老致仕。丞相拜住一新政务，尊礼老臣，传诏复起约等，俾以其禄家居，每日一至中书省议事，至治之政，多所参酌。澄，延祐初诏起为集贤直学士，以疾不果行。至是以拜住荐，起为翰林直学士。

纲　出赵世延于狱。

纲　二月，敕写金字藏经。

目　时方书金字藏经。帝在上都，使左丞速速诏学士吴澄为序，澄曰：“主上写经，为民祈福，甚盛举也。若用以追荐，臣所未谕。盖福田利益，虽人所乐闻，而输回之说，不过谓为善者死，则上通高明，其极品与日月齐光；为恶者死，则下沦污秽，其极下与沙虫同类；其徒遂创为荐拔之论，以惑世人。今列圣之神，上同日月，何庸荐拔？且自国初以来，凡写经追荐不知其几，若未效，是无佛法矣；若已效，是诬其祖矣。撰为文辞，不可以示后世。”

纲　三月，帝如上都。

纲　夏六月，大风拔木。

纲　奉元行宫正殿灾。

目　帝语群臣曰：“世皇建此宫室，至朕而毁，实朕不能图治之故也。”尝御大安阁，见太祖、世祖遗衣，皆缣素木绵，重加补缀，嗟叹良久，谓侍臣曰：“祖宗创业艰难，服用节俭乃如此，朕焉敢顷刻忘之！”

纲　秋八月，癸亥，御史大夫铁失弑帝于南坡及右丞相拜住。

目　初，铁木迭儿既夺爵籍产，铁失等以奸党不安。帝在上都。以夜寐不宁，命作佛事；拜住以国用不足谏止之。既而惧诛者复阴诱群僧，言国当有厄，非作佛事大赦，无以禳之，拜住叱曰：“尔辈不过图得金帛而已，又欲庇有罪邪？”奸党闻之，益惧，乃生异谋。至是，帝自上都南还，驻跸南坡。是夕，铁失与知枢密院事也先铁木儿、诸王按梯不花等谋逆，铁失先与前平章政事赤斤铁木儿杀右丞相拜住，而铁失直犯禁幄，手弑帝于卧所。时年二十一。

纲　诸王按梯不花等奉玺绶迎晋王也孙铁木儿于北边。九月，晋王即位于龙居河，赦。

纲　以也先铁木儿为右丞相，倒剌沙为平章政事，铁失知枢密院事。

纲　冬十月，铁失、也先铁木儿等伏诛。以乌伯都剌为平章政事。

纲　十一月，帝至大都。

纲　追尊考晋王为皇帝，母弘吉剌氏为皇后。





泰定皇帝


纲　甲子，泰定皇帝泰定元年，春正月，以乃蛮台为平章政事。召图帖睦尔于琼州。

纲　二月，开经筵。

目　江浙行省左丞赵简请开经筵及择师傅，令太子及诸王大臣子孙受学。章上，遂命平章政事张珪、翰林学士承旨忽都鲁都儿迷失、学士吴澄、集贤直学士邓文原、王结等以帝范、资治通鉴、大学衍义、贞观政要等书进讲。

纲　立皇后八不罕氏。立子阿造吉八为皇太子。

纲　夏四月，帝如上都。大风地震。

纲　秋八月，帝还大都。封图帖睦尔为怀王，徙云南王王禅为梁王。

纲　乙丑，二年，春正月，命怀王图帖睦尔出居建康。

纲　三月，帝如上都。

纲　夏四月，革大臣兼领军务。

目　参知政事左塔不花言：“大臣兼领军务，前古所无，铁失以御史大夫、也先帖木儿以知枢密院事，皆领卫兵，如虎而翼，故成逆谋。乞军卫之职勿以大臣领之，庶勋旧之家得以保全。”从之，仍赐币帛以旌其直。

纲　秋九月，帝还大都。冬十二月，以塔失铁木儿为右丞相。

纲　丙寅，三年，春二月，以察乃为平章政事。帝如上都。

纲　秋七月，帝还大都。

纲　丁卯，四年，春正月，帝如上都。

纲　春四月，旱、蝗。民饥。

纲　秋八月，山崩，地震。

纲　闰九月，帝还大都。

纲　戊辰，致和元年，春二月，帝如上都。命签枢密院事燕帖木儿等居守。

纲　徙怀王图帖睦尔于江陵。

纲　秋七月，帝崩于上都。

纲　八月，签枢密院事燕帖木儿谋逆，执中书省御史台臣乌伯都剌等下之狱，遂遣使迎怀王图帖睦尔于江陵。

纲　皇太子阿速吉八即位于上都，遣梁王王禅、右丞相塔失帖木儿将兵分道讨燕帖木儿。

纲　怀王图帖睦尔入京师。

目　以明里董阿、阔阔台、速速并为平章政事，曹立为右丞，伯颜为御史大夫，赵世延为御史中丞，高昌王铁木儿补化知枢密院事。

纲　九月，图帖睦尔杀平章政事乌伯都剌，流左丞朵朵等于远州。

纲　图帖睦尔袭帝位。

纲　图帖睦尔既至，燕帖木儿以为扰攘之际，不正大位不足以系天下之志。图帖睦尔以其兄周王和世在漠北，欲虚位俟之，燕帖木儿曰：“人心向背之机，间不容发，一或失之，噬脐无及。”图帖睦尔曰：“必不得已，当明吾志，播告中外。”遂即帝位，改元天历。诏天下曰：“谨俟大兄之至，以遂固让之心。”大赦。封燕帖木儿为太平王、右丞相、知枢密院，加伯颜太尉。

纲　冬十月，图帖睦尔兵陷上都，梁王王禅遁走，辽王脱脱死之。

纲　十一月，图帖睦尔迁泰定皇后弘吉剌氏于东安州。遣使迎周王和世于漠北。





明宗皇帝


纲　己巳，春正月，周王和世称帝于和宁之北。

纲　二月，图帖睦尔立其妃弘吉剌氏为皇后。

纲　追尊周王母亦乞烈氏、母唐兀氏并为皇后。

纲　三月，图帖睦尔遣燕帖木儿奉皇帝宝赴漠北。夏四月，周王以燕帖木儿为太师。

纲　周王遣使立图帖睦尔为太子。以彻里帖木儿为平章政事。

纲　秋七月，太白经天。

纲　八月丙戌，周王次旺忽察都，图帖睦尔入见。庚寅，王暴卒。

纲　图帖睦尔以伯颜为左丞相，钦察台、阿儿思兰海牙、赵世延并为平章政事。

纲　图帖睦尔复袭位于上都，大赦。

纲　冬十二月，以西僧辇真吃剌思为帝师。

目　帝师至，上命朝臣一品以下咸郊迎。大臣俯伏进觞，帝师不为动。惟国子祭酒孛朮鲁翀举觞立进曰：“帝师，释迦之徒，天下僧人师也。予，孔子之徒，天下儒人师也。请各不为礼。”帝师笑而起，举觞卒饮，众为之栗然。





纲鉴易知录卷九二


元纪


文宗皇帝


纲　庚午，文宗皇帝至顺元年，春二月，立明宗子懿璘质班为鄜王。

纲　以阿卜海牙为平章政事。以伯颜知枢密院事。罢置左丞相。

纲　夏五月，帝如上都。

纲　以亦列赤为平章政事。秋闰七月，赵世延罢。

纲　诏加孔子父母及颜回、曾参、孔伋、孟轲、程颢、程颐封爵。

目　孔子父叔梁纥为启圣王，母颜氏启圣王夫人，颜子兖国复圣公，曾子郕国宗圣公，子思沂国述圣公，孟子邹国亚圣公，程颢豫国公，颐洛国公。

纲　八月，帝还大都。

纲　冬十二月，诏以汉董仲舒从祀孔子庙。

纲　辛未，二年，春二月，以伯撒里为平章政事。

纲　夏五月，帝如上都。

纲　六月，翰林学士吴澄卒。

目　澄，泰定间谢病归临川，四方从学者，恒数百人。著书至将终不辍，有易、春秋、礼记篡言及校定皇极经世书、大戴礼等书。卒赠临川郡公，谥文正。

纲　秋八月，帝还大都。

纲　诏皇子古剌答纳出居燕帖木儿家。

纲　冬十一月，诏养燕帖木儿之子塔剌海为子。

纲　壬申，三年，夏五月，帝如上都。

纲　秋八月，京师、陇西地震。

纲　帝崩于上都。

纲　冬十月，鄜王懿璘质班即位。

目　王，明宗第二子，留居京师。帝崩，燕帖木儿请皇后立皇子燕帖古思，后不从，命立王，时年甫七岁。首司庶务，咸启皇后取进止。

纲　以撒迪为平章政事。十一月，尊皇后为皇太后。

纲　鄜王薨。

纲　太后遣右丞阔里吉思迎妥欢帖睦尔于静江。

目　明宗子妥欢帖睦尔居广西之静江。鄜王薨，燕帖木儿复请立燕帖古思，皇太后曰：“吾子尚幼，妥欢帖睦尔在广西，今年十三矣，且明宗长子，于理当立。”乃遣阔里吉思往迎之。





顺帝


纲　癸酉，四年，春三月，燕帖木儿死。

纲　夏五月，京师地震。

纲　六月，妥欢帖睦尔即位于上都。

目　初，妥欢帖睦尔至自静江，百官具卤薄迎于良乡。燕帖木儿既见，并马徐行，具陈迎立之意。妥欢帖睦尔幼，且畏之，一无所答。燕帖木儿疑其意不可测，故至京久不得立。适太史亦言其立则天下乱，用是议未能决，迁延者数月，至是，燕帖木儿死，皇太后乃与大臣定议立之，且约后当传于燕帖古思，若武宗、仁宗故事。

纲　以伯颜为太师、右丞相，撒敦为太傅、左丞相。

目　时有阿鲁辉帖木儿者，明宗亲臣也，言于帝曰：“天下事重，宜委宰相决之，庶可责其成功；若躬自听断，必负恶名。”帝然之，由是深居宫中，每事决于宰相而已，无所专焉。

纲　秋八月，立皇后伯牙吾氏。

纲　奎章阁侍书学士虞集谢病归。

纲　冬十月，封撒敦荣王，唐其势袭封太平王。

纲　十一月，封伯颜为秦王。是日秦州山崩地裂。

纲　甲戌，顺帝元统二年，春正月，汴梁雨血。

纲　阿卜海牙罢，以脱别台为平章政事。

纲　三月，天雨毛。

目　彰德路天雨毛，如线而缘。民谣云：“天雨线，民起怨，中原地，事必变。”

纲　水、旱、疫、民饥。

纲　夏四月，帝如上都。

纲　秋八月，赦。是日京师地震，鸡鸣山崩。

目　以湖广、河南自三月不雨至于是月，及诸路旱、蝗、民饥，太白屡昼见经天，大赦天下。是日京师地震，鸡鸣山崩，陷为池，方百里，人死者众。

纲　帝还大都。

纲　乙亥，至元元年，春二月，帝畋柳林，不果行。

目　帝将畋于柳林，御史台臣谏曰：“陛下春秋鼎盛，宜思文皇付托之重，致天下于隆平。今赤县之民，供给繁劳，农务方兴，而驰骋冰雪之地，倘有衔橛之变，奈宗庙社稷何！”遂止。

纲　夏五月，帝如上都。

纲　六月，唐其势反，伏诛。秋七月，伯颜弑皇后伯牙吾氏。

目　时撒敦已死，伯颜独秉政，唐其势忿曰：“天下，本我家天下，伯颜何人而位吾上！”遂与其叔父句容郡王荅磷荅里潜蓄异心，谋立诸王晃火帖木儿。郯王撒撒禿发其谋。六月晦，唐其势伏兵东郊，率勇士突入宫；伯颜及完者帖木儿等掩捕，获唐其势及其弟塔剌海，诛之。荅里走晃火帖木儿所，阿鲁浑察执送上都，戮之；晃火帖木儿自杀。

初，唐其势事败被擒，攀折殿槛不肯出。塔剌海走匿皇后座下，后蔽之以衣，左右曳出斩之，血溅后衣。伯颜奏并执后，后呼帝曰：“陛下救我！”帝曰：“汝兄弟为逆，岂能相救！”乃迁出宫。伯颜寻杀之于开平民舍。

纲　九月，帝还大都。

纲　冬十一月，以阿吉剌为平章政事。

纲　诏罢科举。

目　初，彻里帖木儿为江浙平章，会科举，驿请试官，供张甚盛，心颇不平。及复入中书，首议罢科举，及论学校庄田租可给宿卫士衣粮，动当国者以发其机，又欲损太庙四祭为一。于是御史吕思诚等列其罪状劾之，不报，皆辞职去，而思诚出为广西佥事。时罢科举诏已书而未用玺，参政许有壬力争之，伯颜怒曰：“汝讽台臣言彻里帖木儿邪？”有壬曰：“太师擢彻里帖木儿在中书，御史三十人不畏太帅而听有壬，岂有壬权重于太师邪？”伯颜意稍解。有壬乃曰：“科举若罢，天下才人觖望。”伯颜曰：“举子多以赃败。”有壬曰：“科举未行时，台中赃罚无算，岂尽出于举子？”伯颜曰：“举子中可任用者惟参政尔。”有壬曰：“若张梦臣、马伯庸辈皆可任大事；如欧阳玄之文章，亦岂易及！”伯颜曰：“科举虽罢，士之欲求美衣食者，自能向学。”有壬曰：“为士者初不事衣食。”伯颜曰：“科举取人，实妨选法。”有壬曰：“今通事、知印等，天下凡二千三百余名。今岁自四月至九月，白身补官受宣者亦且七十三人，而科举一岁仅三十余人，科举于选法果相妨乎不也？”伯颜心然其言，而议已定，不可中辍，乃温言慰解之。翊日，宣诏，特令有壬为班首以折辱之，有壬惧祸不敢辞。治书侍御史溥化诮有壬曰：“参政可谓过桥拆桥者矣！”有壬以为大耻，移疾不出。

纲　十二月，尊皇太后为太皇太后。

纲　丙子，二年，春二月，追尊生母迈来的为皇后。

纲　夏四月，以帖木儿不花为平章政事。帝如上都。秋九月，帝还大都。

纲　丁丑，三年，春三月，立皇后弘吉剌氏。

纲　夏四月，帝如上都。

纲　五月，民讹言采童男、女。

纲　彗星见。

目　凡六十有三日，自昴房历一十五宿而灭。

纲　秋八月，京师地屡震。

纲　冬十月，金华处士许谦卒。

目　谦受业金履祥之门。履祥曰：“士之为学若五味之在和，醯盐既加，则酸咸顿变。子来见我三日矣，而犹夫人也，岂吾之学无以感发于子邪？”谦闻之惕然，居数年，尽得其所传之妙。履祥既没，谦益肆充阐，多所自得。自谓：“吾非有大过人者，惟为学之功无间断尔。”平生制行甚严，而所以应世者，不胶于古，不流于俗，屏迹入华山，四方之士不远百里而来受业。其教人至诚谆悉，内外殚尽，独不教人以科举之文，曰：“此义利之所由分也。”不出里闾垂四十年，中外名臣列其行义，章凡数十上，郡以遗逸应诏，有司请主文衡，皆莫能致。世称为白云先生，卒谥文懿。

先是何基、王柏、金履祥殁，其学犹未大显，至谦而其道益著。同时休宁陈栎、婺源胡一桂，皆以讲明道学见重于时云。

纲　戊寅，四年，夏四月，帝如上都。

目　次八里塘，雨雹，大如拳，其状有小儿、环玦、狮、豹等物之形。

纲　秋八月，京师地震。帝还大都。

纲　己卯，五年，夏四月，帝如上都。秋八月，帝还大都。

纲　冬十一月，诏以伯颜为大丞相。

纲　伯颜矫诏杀郯王彻彻笃。

目　伯颜构陷郯王，奏赐死；带未允，辄传旨杀之。又奏贬宣让王帖木儿不花、威顺王宽彻普化，不俟命即遣之。帝为之不平。

纲　庚辰，六年，春二月，伯颜有罪，黜为河南行省左丞相，寻窜南恩州，道死。

目　伯颜既诛唐其势，独秉国钧，遂专权自恣，渐有异谋，帝患之。伯颜欲以所养弟之子脱脱宿卫，侦帝起居，惧涉物议，乃以知枢密院汪家奴、翰林学士承旨沙剌班同侍禁近，实属意脱脱。故脱脱政令日修，卫士拱听约束。伯颜自领诸卫精兵，以燕者不花为屏蔽，导从之盛，填溢街衢，而帝仪卫反落落如晨星，势焰熏灼，天下之人，知有伯颜而已。

脱脱深忧之，私请于父马札儿台曰：“伯父骄纵已甚，万一天子震怒，则吾族赤矣，曷若于未败图之！”其父亦以为然。脱脱复质于师吴直方，直方曰：“传有之：‘大义灭亲。’大夫但知忠于国尔，余复何顾焉！”一日，见帝，乘闲自陈忘家徇国之意，帝犹未之信。时帝前后左右皆伯颜之党，独世杰班、阿鲁为帝腹心，乃遣二人与脱脱游，日以忠义之言相与往复辩论，益悉其心靡他，遂闻于帝，帝始信之无疑。

及伯颜擅贬宣让、威顺二王，帝不胜其忿，决意逐之。一日泣语脱脱，脱脱亦泣下。遂与世杰班等谋，欲候伯颜入朝擒之，戒卫士，严宫门出入，螭坳皆为置兵。伯颜见之大惊，召脱脱责之，对曰：“天子所居，防御不得不尔。”然遂疑脱脱，亦增兵自卫。

至是伯颜以所领兵卫请帝出田，脱脱劝帝称疾不往；伯颜固请，乃命太子燕帖古思出次柳林。脱脱遂与阿鲁等合谋，悉拘京城门钥，命所亲信列布城门下。是夜，奉帝居玉德殿，遣怯薛月可察儿率三十骑抵营中，取太子入城，又召杨瑀、范汇入，草诏数伯颜罪状，出为河南行省左丞相。伯颜奏乞陛辞，不许。既而帝以伯颜罪重罚轻，复降诏安置南恩州阳春县，行次江西隆兴驿，病死。

纲　以马札儿台为太师、右丞相，塔失海牙为太傅、知枢密院事，探马赤为太保、御史大夫，汪家奴为平章政事，脱脱知枢密院。

纲　彗星见。

纲　夏五月，帝如上都。

纲　六月，诏废文宗庙主，迁太皇太后弘吉剌氏于东安州，寻崩。放燕帖古思于高丽，杀诸途。

目　诏曰：“昔武宗升遐，太后惑于慝，俾皇考出封云南。英宗遇害，我皇考以武宗之嫡，逃居沙漠，宗王大臣，同心翊戴。于时以地近，先迎文宗暂总机务，继知天理人伦所在，假让位之名，以宝玺来上。皇考推诚不疑，即立为皇太子，而乃当躬迓之际，与其臣月鲁不花、也里牙、明里董阿等谋为不轨，使我皇考饮恨上宾。归而再御宸极，又私图传子，嫁祸于八不沙皇后，谓朕非明宗之子，出居遐陬。上天不佑，随降殒罚。叔婶不荅失里，怙其势焰，舍长嫡而立次幼，奄复不年。诸王大臣，以贤以长，扶朕践祚，赖天之灵，权奸屏黜，永惟鞠育罔极之恩，忍忘不共戴天之义。其命太常撤去图帖睦尔在庙之主；不荅失里削太皇太后之号，徒东安州安置；燕帖古思放诸高丽。当时贼臣月鲁不花等已死，其以明里董阿明正典刑。”

时监察御史崔敬言：“文宗既撤庙主，婶母亦削鸿名。尽孝正名，斯亦足矣。惟念皇弟燕帖古思年幼播迁，天理人情有所不忍。方先皇上宾，皇弟尚在襁褓，未有知识，义当矜闵。伏望陛下迎归太后母子，以尽骨肉之义。”书奏，不报。未几，太后崩于东安州，燕帖古思遇害于中道。

纲　秋八月，帝还大都。

纲　冬十月，马札儿台罢，以脱脱为右丞相，铁木儿不花为左丞相。

纲　十二月，诏复行科举。

目　时科举既辍，翰林学士承旨巙巙从容言曰：“古昔取人材以济世用，必由科举，何可废也？”帝采其论，诏复行之。

纲　辛巳，至正元年，夏四月，帝如上都。

纲　以铁木儿塔识为平章政事。

纲　秋八月，帝还大都。

纲　壬午，二年，夏四月，帝如上都。秋九月，帝还大都。

纲　冬十二月，京师地震。

纲　癸未，三年，春三月，诏修辽、金、宋三史。

目　初，世祖立国史院，首命王鹗修辽、金二史。宋亡，又命史臣通修三史。延祐、天历之间，屡诏修之，以义例未定，竟不能成。至是，命脱脱为都总裁，铁木儿塔识、张起岩、欧阳玄、吕思诚、揭奚斯为总裁官，修之。或欲如晋书例，以宋为世纪，而辽、金为载纪。或又谓辽立国先于宋五十年，宋南渡后尝称臣于金，以为不可。待制王理者，祖修端之说，著三史正统论，欲以辽、金为北史，太祖至靖康为宋史，建炎以后为南宋史。一时士论，非不知宋为正统，然终以元承金，金承辽之故疑之，各持论不决。诏辽、金、宋各为史。凡再阅岁书成，上之，发凡举例论赞表奏，多玄属笔焉。

纲　夏四月，帝如上都。秋八月，帝还大都。

纲　冬十月，亲祀太庙。

目　帝行礼至宁宗室，问曰：“朕，宁宗兄也，理当拜否？”太常博士刘闻对曰：“宁宗虽弟，其为帝时陛下为臣。春秋时鲁僖公，闵公兄也，闵公先为君，宗庙之祭，未闻僖公不拜。陛下当拜。”乃拜之。

纲　十二月，以别儿怯不花为左丞相，铁木儿不花罢。

纲　征清江处士杜本，不至。

目　本在武宗时尝被召至京师，即归隐武夷山中。文宗闻其名，征之，不起。至是脱脱荐之，召为翰林待制兼国史院编修官。使者趣至杭州，称疾固辞。

既又征处士完者图、执礼哈郎、董立、李孝光、张枢，枢辞不至。诏以完者图、执礼哈郎为翰林待制，立修撰，孝光著作郎。或疑其太优，右丞相铁木儿塔识曰：“隐士无求于朝廷，朝廷有求于隐士，区区名爵，何足吝惜！”识者诵之。

纲　甲申，四年，春正月，以贺惟一为平章政事。

纲　三月，以纳麟为平章政事。

纲　夏四月，帝如上都。

纲　五月，脱脱罢，以阿鲁图为右丞相。

纲　秋七月，温州地震、海溢。

纲　八月，帝还大都。

纲　乙酉，五年，夏四月，帝如上都。

纲　五月，翰林学士承旨巙巙卒。

目　初，巙巙知经筵，日劝帝就学。帝欲宠以师礼，固辞不可。帝尝欲观画，巙巙取比干图以进。一日，帝览宋徽宗画称善，巙巙进曰：“徽宗多能，惟一事不能。”帝问一事谓何？对曰：“独不能为君尔。身辱国破，皆由不能为君所致。凡为人主，贵能为君，他非所尚也。”其随事规谏，皆类此。尝谓人曰：“天下事宰相当言，宰相不得言则台谏言之，台谏不敢言则经筵言之。备位经筵，得言人所不敢言于天子之前，志愿足矣。”故于时政得失，有当匡救者未尝缄默。至是卒。

纲　秋七月，以巩卜班为平章政事。

纲　八月，帝还大都。

纲　九月，遣使巡行天下。

目　时诸道奉使者皆与台谏交相掩蔽，惟巡京畿道西台中丞定定、集贤侍讲学士苏天爵纠举无所避，凡兴革者七百八十三事，纠劾凡百四十三人。都人称天爵为“包拯”，天爵亦竟以忤时相罢去。

纲　丙戌，六年，夏四月，帝如上都。

纲　五月，盗窃太庙神主。

纲　秋八月，帝还大都。

纲　冬十二月，阿鲁图罢。

纲　丁亥，七年，春正月朔，日食。

目　是日大寒而风，朝官仆者六人。

纲　二月，山东地震。

目　坏城郭，有声如雷。三月，东平又震，河水动摇。

纲　夏四月，帝如上都。

纲　六月，复以太平为平章政事。

纲　秋九月，帝还大都。

纲　铁木儿塔识卒，以朵儿只为左丞相。

纲　冬十月，沿江兵起。

纲　十一月，诏选台阁名臣出为守令。

纲　戊子，八年，春三月，帝临国子学。

目　赐衍圣公银印，陛秩从二品。定弟子员出身，及省亲、奔丧等制。

纲　帝如上都。

纲　夏五月，霖雨，山崩，江溢。

纲　秋八月，帝还大都。

纲　奎章阁侍书学士致仕虞集卒。

目　谥文靖。集性孝友，学博洽而究极本源，研精探微，心解神契。其经纶之妙，一寓诸文，颇有宋庆历、乾、淳风烈。

纲　冬十一月，台州方国珍兵起。

纲　以太不花、忽都不花并为平章政事。

纲　己丑，九年，夏四月，以钦察台为平章政事。帝如上都。

纲　枣阳童子暴长。

目　枣阳民张氏妇生男，甫及周岁，暴长四尺许，容貌异常，皤腹拥肿，见人嬉笑，如世俗所画布袋和尚云。

纲　秋七月，朵儿只、太平俱罢，以脱脱为右丞相。

纲　八月，以伯颜为平章政事。

纲　庚寅，十年，春正月，以搠思监为平章政事。

纲　夏四月，帝如上都。

纲　六月，有星入于北斗。

目　大如月，震声如雷。

纲　秋八月，帝还大都。

纲　冬十月，方国珍攻温州。

纲　辛卯，十一年，夏四月，诏修河防。左迁工部尚书成遵为河间盐运使，以贾鲁为总治河防使。

目　初黄河决，脱脱集群臣廷议，言人人殊，惟漕运使贾鲁以为：“必塞北河，疏南河，使复故道。役不大兴，害不能已。”于是遣工部尚书成遵舆大司农秃鲁行视河，议其疏塞之方以闻。遵等自济、濮、汴梁、大名，行数千里，掘井以量地之高下，测岸以究水之浅深，博采兴论，以谓“河之故道，断不可复”。且曰：“山东连歉，民不聊生，若聚二十万众于此地，恐他日之忧，又有重于河患者。”时脱脱先入鲁言，及闻遵等议，怒曰：“汝谓民将反邪？”自辰至酉，论辨终莫能入。明日，执政谓遵曰：“修河之役，丞相意已定，且有人任其责。公勿多言，幸为两河之议。”遵曰：“腕可断，议不可易！”逐出遵河间盐运使。诏开黄河故道，命鲁以工部尚书充河防使，发河南、北兵民十七万，自黄陵冈南达白茅，放于黄冈、哈只等口，又自黄陵西至阳青村，凡二百八十里有奇。兴工凡五阅月，诸埽堤成，河复故道。超授鲁集贤大学士，赐脱脱世袭“荅剌罕”之号，其余迁赍有差。

先是河南、北童谣云：“石人一只眼，挑动黄河天下反。”及鲁治河果于黄陵冈得石人，一眼，而汝、颖之兵起。

纲　帝如上都。

纲　五月，颖州刘福通、萧县李二、罗田徐寿辉等兵起。

目　先是四方盗贼蜂起，有司不能制，及发丁夫开河，民心益愁怨思乱。有韩山童者，栾城人，自其祖父以白莲会烧香惑众，谪徙永平。至是山童倡言天下大乱，弥勒佛下生，河南及江、淮愚民翕然信之。颖州刘福通与杜遵道、罗文素、盛文郁、王显忠、韩咬儿复诡言“山童实宋徽宗八世孙，当为中国主”。遂同起兵，以红巾为号。县官捕之急，山童就擒，其妻杨氏及其子韩林儿逃之武安。惟福通党盛不可制，朝廷乃命同知枢密院秃赤以兵击之。

福通既破颖州，遂据朱皋，攻罗山、上蔡、真阳、确山诸县，寻犯舞阳、叶县，陷汝宁府及光、息二州，众至十万。

萧县李二，号“芝麻李”，亦以烧香聚众，与其党赵均用、彭早住攻陷徐州，据之。罗田徐寿辉与倪文俊、邹普胜等聚众举兵，亦以红巾为号。攻陷蕲水县及黄州路。

纲　秋八月，帝还大都。

纲　冬十月，饶、信等雨黍。

目　信州及邵武雨黍，饶州、建宁雨黑子，大如黍菽，衢州雨黍，民多取而食之。

纲　徐寿辉称帝于蕲水。

纲　十一月，有星孛于西方。

纲　壬辰，十二年，春正月，徐寿辉兵破汉阳诸郡，威顺王宽彻普化等弃城走。二月，破江州，总管李黼死之。

纲　以月鲁不花为平章政事。

纲　定远郭子兴等兵起，破濠州。

目　子兴见汝、颖兵起，列郡骚动，遂与其党孙德崖等举兵，自称元帅，攻拔濠州据之。彻里不花率兵欲复濠城，惮不敢进，惟日掠良民为盗以徼赏。由是民益恟恟不安，其豪杰咸投入城以自保。

纲　三月，徐寿辉破袁、瑞、饶、信、徽等州。

纲　诏省台官兼用南人。

目　自世祖以后，台省之职，南人斥不用。至是始复旧制，诏：“南人有才学者，并许用之。”

纲　台州路达鲁花赤泰不华，与方国珍战于澄江，死之。

目　先是国珍入海烧掠沿海州郡，朝廷遣大司农达识帖木迩招降之。至是，朝廷方征徐州，命江浙募舟师北守大江。国珍怀疑，复劫其党入海，泰不华遣义士王大用往谕，国珍拘留不遣。其戚党陈仲达往来议降，泰不华具舟，张受降旗，乘潮下澄江，触沙不行。垂与国珍遇，呼仲达申前议，仲达目动气索，泰不华觉其心异，手斩之，即前薄贼船，奋击之；贼群至，欲抱持入其船，泰不华瞋目叱之，夺刀杀贼，贼攒槊刺之，中颈死，犹植立不仆，投其尸海中。事闻，追赠江浙平章，封魏国公，谥忠介。

纲　陇西地震。

目　凡百余日，城郭颓圮，陵谷变迁，定西、会州尤甚，会州公宇墙崩，获弩五百余，长者丈余，短者九尺，人莫能挽。因改定西为安定州，会州为会宁州。

纲　夏四月，帝如上都。

纲　五月，徙瀛国公子赵完普等于沙州。

目　御史彻彻帖木儿等言：“诸处群盗，辄引亡宋故号以为口实。宜徙和尚完普及亲属于沙州安置，禁人交通。”从之。

纲　秋七月，徐寿辉兵袭杭州，江浙参知政事樊执敬战死，董搏霄率兵复之，遂复徽州。

纲　八月，方国珍攻台州，浙东元帅也忒迷失击走之。

纲　右丞相脱脱将诸军击李二于徐州，大破之，屠其城。

纲　帝还大都。

纲　冬十月，霍山崩。

目　前三日山如雷鸣，禽兽惊散，殒石数里。

纲　十一月，江西行省平章政事星吉击赵普胜，战于湖口，兵败，死之。

纲　赵均用入濠州，据之。

纲　癸巳，十三年，春正月，以哈麻为右丞。

纲　夏四月，帝如上都。

纲　五月，泰州张士诚兵起于高邮，自称诚王，知府李齐死之。

目　士诚，白驹场亭民，及其弟士德、士信举兵陷泰州，遂据高邮，称诚王，国号大周，建元天祐。已而有诏赦之，使至，不得入，贼绐言：“请李知府来乃受命。”淮南行省强齐往，至则下齐于狱。齐虽辩说百端，而士诚本无降意。士诚呼齐使跪，齐叱曰：“吾膝如铁，岂为贼屈。”士诚怒，使曳倒，槌碎其膝而剐之。时论大科三魁，若李黼、泰不华及齐皆不负所学云。

纲　六月，立于爱猷识理达腊为皇太子，赦。

纲　秋九月，帝还大都。

纲　冬十二月，江浙平章政事卜颜帖木儿等会兵击徐寿辉于蕲水，破之。

纲　哈麻进西番僧于帝。

目　僧教帝行房中运气之术，号演揲儿法。又进僧伽璘真，善秘密法，帝皆习之。诏以西番僧为司徒、伽璘真为大元国师，各取良家女三四人奉之，谓之“供养”。尝谓帝曰：“陛下尊居万乘，富有四海，不过保有见世而已。人生能几何，当受此秘密大喜乐禅定。”于是帝日从事于其法，广取女子，惟淫戏是乐。帝诸弟八郎者，与哈麻妹婿秃鲁帖木儿及老的沙等十人，号“倚纳”，皆有宠，在帝前相与亵狎，甚至男女裸处，号所所处室曰“皆即兀该”，犹华言事事无碍也。君臣宣淫，而群僧出入禁中，无所禁止，丑秽外闻。皇太子既长，深疾二僧等所为，欲去之，未能也。

纲　郭子兴引兵入滁州。

目　时子兴患赵均用之专，乃领所部万人入据滁州城，称王。

纲　甲午，十四年，春正月，汴河冰五色。

目　冰皆成五色花草如绘画，三日乃解。

纲　夏四月，帝如上都。秋八月，帝还大都。

纲　九月，命右丞相脱脱督诸军击张士诚。

纲　冬十二月，以定住为左丞相，琐南班、哈麻并为平章政事。

纲　诏削脱脱官爵，安置淮安，以太不花等代总其军。

纲　帝制龙舟于内苑。

目　帝自制船式，长一百二十尺，广二十尺，用水手二十四人，皆衣金紫，自后宫至前宫山下海子内，往来游戏，行时，龙首、眼、口、爪、尾皆动。

又自制宫漏，高六七尺，广半之，造木为匮，藏壶其中，运水上下。匮上设三圣殿，匮腰立玉女捧时刻筹，时至，辄浮木而上。左右二金甲神，一县钟，一县钲，夜则神人自能按更而击，无分毫差。鸣钟、钲时，狮凤在侧者，皆自翔舞。匮之东西有日月宫，飞仙六人立宫前，遇子午时，自能耦进，度仙桥，达三圣殿，复退立如前。其精巧绝出人意，皆前所未有。

帝既怠于政治，惟事游宴，以宫女十六人按舞，名十六天魔，又十一人奏龙笛、头管、小鼓、筝、、琵琶、笙、胡琴、响板、拍板，每宫中赞佛，则按舞奏乐。宦官非受秘密戒者不得与。

纲　乙未，十五年，春二月，刘福通以韩林儿称宋帝。

纲　三月，窜脱脱于云南。

纲　蓟州雨血。

纲　帝如上都。

纲　夏四月，以定住为右丞相，哈麻为左丞相，桑哥失里为平章政事，雪雪为御史大夫。

纲　六月，明太祖皇帝起兵，自和阳渡江取太平路。

目　时四方割据称雄者众，战争无虚日，兵乱岁饥，民不聊生。壬辰春，明太祖皇帝避兵濠城，有安天下救生民之志。乃收纳英贤置之左右，遂起兵攻滁州，下之。明年，又下和阳，恩威日著，豪杰归心。至是谋渡江取金陵，患无舟楫，而巢湖水寨军帅俞通海等率众万余、船千艘来降。太祖顾谓诸将曰：“方谋渡江，而巢湖水军来附，吾事济矣！”遂率徐达、冯国用、邵荣、汤和、李善长、常遇春、邓愈、耿君用、毛广、廖永安引舟东下，首克牛渚矶，遂进攻太平，拔之。耆儒陶安、李习率父老出迎，安因献言曰：“方今四海鼎沸，豪杰并争，攻城屠邑，互相长雄，然其志皆在子女玉帛，取快一时，非有拨乱、救民、安天下之心。明公率众渡江，神武不杀，人心悦服，以此顺天应人而行吊伐，天下不足平也。”

纲　冬十一月，荅失八都鲁击宋刘福通军，破之。十二月，遂围亳，福通以其主韩林儿走安丰。

纲　元哈麻矫诏杀右丞相脱脱。

纲　丙申，十六年，春正月，元哈麻、雪雪有罪，伏诛。

纲　天完主徐寿辉据汉阳。

纲　二月，张士诚入平江，据之。

纲　三月，明太祖帅师克金陵，改集庆路为应天府。

目　诸军水陆并进，至江宁镇，攻陈兆先营，破之。进围集庆，南台御史大夫福寿督兵出战，力不能支，死于兵。太祖入城，召官吏耆老，谕曰：“吾率众至此，为民除乱耳。尔宜各安职业，毋恐。”于是民大悦，更相庆慰。遂改集庆路为应天府。分遣诸将取镇江、广德，皆下之。

纲　方国珍降于元。

纲　是月，有两日相荡。

纲　夏六月，彰德李实如黄瓜。

目　先是童谣云：“李生黄瓜，民皆无家。”

纲　秋八月，彗星见。

目　彗出张宿，色青白，指西南，长尺余，至十二月朔始灭。

纲　冬十月，星陨大名。化为石。

目　从东南流，芒尾如曳篲，堕地有声，火焰蓬勃，久之乃息。化为石，青黑色，形如狗头，其断处若新割者。

纲　丁酉，十七年，春正月朔，日食。

纲　三月，明太祖兵克常州。

目　先是徐达攻常州，进薄城下，张士诚遣其弟士德以数万众来援，达伏兵擒之，由是士诚气沮，乃奉书请和，愿输粮犒军。太祖复书，数其开衅召兵之罪，且许其归我使臣将校，即当班师。士诚得书，不报，达请益兵围之，遂下其城。

纲　夏五月，元以搠思监为右丞相，太平为左丞相。

纲　明太祖取宁国等路。

目　徐达、常遇春率兵取宁国，攻之久不下。太祖乃亲往督师，既至，守将杨仲英开门请降，百户张文贵杀其妻妾自刎而死。寻遣诸将取江阴、徽州、池州，皆下之。

纲　六月，有龙斗于乐清江。

纲　秋七月，元大都昼雾。

纲　八月，张士诚降于元，元以为太尉。明太祖取扬州。

纲　九月，天完将陈友谅袭杀倪文俊。

目　友谅，沔阳渔人子，尝为县吏，不乐。会寿辉、文俊兵起，慨然往从之，遂为文俊簿书掾，寻亦领兵为元帅。及文俊专恣，心不能平。至是，文俊谋杀寿辉，不果，奔黄州，友谅因乘衅袭杀之，遂并其军，自称平章。

纲　冬十一月，汾州桃杏有花。

纲　十二月，天完将明玉珍据成都。

目　玉珍，随州人。初闻徐寿辉兵起，乃集乡兵屯于青山，结栅自固，未几，降于寿辉。及倪文俊陷川蜀，令玉珍守之。至是文俊死，玉珍遂自据成都，蜀中郡县皆附之。

纲　元翰林学士承旨欧阳玄卒。

纲　戊戌，十八年，春正月，天完将陈友谅破安庆，元淮南行省左丞余阙死之。

目　先是阙固守安庆，友谅引军薄城下，阙遣兵扼之。俄而饶寇攻西门，友谅兵乘东门，既登城，阙简死士奋击，败之。至是，池州赵普胜军东门，友谅军西门，饶兵军南门，四面蚁集。阙徒步提戈，为士卒先；分遣部将督三门之兵，自以孤军血战，斩首无算，而阙亦被十余创。日中，城陷，火起，阙知不可为，乃引刀自刭，堕清水塘中死。妻蒋氏及妾耶卜耶律氏，子德臣，女安安，甥福童，亦皆赴井死。同时死者，守臣韩建一家被害。居民誓不从贼，焚死者以千计。

纲　三月，宋毛贵破济南路，元河南行省右丞董抟霄与战，死之。

目　济南城陷，贵入据之。时抟霄方驻于南皮之魏家庄，诏遣使拜为河南右丞。甫拜命，值贵兵猝至，而营垒犹未完，诸将曰：“贼至，当如何？”抟霄曰：“当以死报国！”因拔剑督战，贼突前捽抟霄，刺杀之，无血，惟见白气冲天。是日其弟昂霄亦死。

纲　大同路夜闻空中有声。

目　初，黑气蔽西方，有声如雷。顷之，东北方有云如火，交射中天，遍地俱见火光，空中如有兵戈之声。

纲　夏四月，天完将陈友谅破隆兴。

纲　五月，宋刘福通破汴梁，奉其主韩林儿居之。

纲　山东地裂。

纲　六月，宋将关先生兵破辽州，遂大掠塞外诸郡。

纲　冬十一月，元左丞相搠思监有罪免，以纽的该为左丞相。

纲　十二月，明太祖取婺州。

目　胡大海兵攻婺州，久不克。太祖乃自将精兵十万往征，拔之。改婺州路为宁越府。命知府王宗显开郡学，延儒士叶仪、宋濂为五经师，戴良为学正，吴沉、徐厚等为训导。时丧乱之余，学校久废，至是始闻弦诵之声，无不忻悦。

太祖既抚定宁越，欲遂取浙东未下诸郡。集诸将谕之曰：“克城虽以武，而安民必以仁。吾师比入建康，秋毫无犯，故一举而遂定。今新克婺城，民始获苏，政当抚恤，使民乐于归附，则彼未下郡县，亦必闻风而归。吾每闻诸将下一城，得一郡，不妄杀人，辄喜不自胜。盖师旅之行，势如烈火，火烈则人必避之。为将者能以不杀为心，非惟国家所利，在己亦蒙其福。尔等从吾言，则事不难就，大功可成矣。”

纲　宋关先生兵破上都，焚宫关。

纲　太白经天。

纲　己亥，十九年，春三月，元方国珍遣使以温、台、庆元三郡附于明太祖。

目　先是太祖遣使往庆元招谕方国珍，国珍与其下谋曰：“方今元运将终，豪杰并起，惟江左号令严明，所向莫敌。今又东下婺州，恐不能与抗。况与我为敌者，西有张士诚，南有陈友定，莫若姑示顺从，藉为声援，以观其变。”遂遣使奉书币，以温、台、广元三郡来献，且以次子关为质。太祖曰：“古者虑人不从，则为盟誓，盟誓变而为交质，皆由未能相信故也。今既诚信来归，便当推诚相与，如青天白日，何自怀疑而以质子为哉？”乃厚赐关而遣之。国珍既又以金玉饰马鞍辔来献，太祖曰：“吾方有事四方，所需者文武材能，所用者谷粟布帛，其他宝玩非所好也。”悉却之。

纲　夏四月，赵均用杀宋毛贵，其党续继祖执均用杀之。

纲　六月，天完将陈友谅攻信州，元江东廉访使伯颜不花的斥往救，死之。

纲　秋八月，元察罕帖木儿克汴梁，宋刘福通以其主韩林儿复走安丰。

纲　九月，明太祖兵取衢、处州。

目　初，太祖克婺州，置分中书省，召儒士许元、叶瓒玉、胡翰、汪仲山、李公常、金信、徐孳、童冀、吴履、张启敬、孙履皆会食省中，日令二人进讲经史，敷陈治道。至是克处州，又有荐青田刘基、龙泉章溢、丽水叶琛及宋濂者，即遣使以书币征之，至建康。比入见，甚喜，赐坐，从容与论经史，及咨以时事，深见尊宠。既而命有司即所居之西，创礼贤馆处之。时朱文忠守金华，复荐王祎、王天锡至，皆用之。

纲　冬十二月，天完将陈友谅徙其主徐寿辉都江州，自称汉王。

纲　庚子，二十年，春三月，彗见东方。

纲　夏五月，汉主陈友谅弑其主徐寿辉，遂自称帝。

纲　辛丑，二十一年，秋八月，明太祖帅师伐汉，拔江州，汉主友谅走武昌。

目　先是友谅引兵犯金陵，败溃，奔还。寻遣其将张定边陷安庆府，太祖乃下令诸将曰：“陈友谅贼杀其主，僭称大号，侵我太平，犯我建康，今又以兵陷我安庆。观其所为，不灭不已。尔等其厉士卒以从。”徐达进曰：“师直为壮。今我直而彼曲，焉有不克。”刘基曰：“取威制敌，以成王业，在此时也。”遂督诸帅，率舟师，乘风遡流而上。遂克安庆，长驱向江州，分舟师为两翼，夹击友谅，大破之；友谅挈妻子夜奔武昌。既而友谅伪相胡廷瑞见江州已破，遣使诣军中请降，太祖遂至隆兴。建昌王溥、饶州吴宏、袁州欧普祥各率众来见，宁州陈龙及吉安孙本立、曾万中皆来降，乃改隆兴路为洪都府。

纲　冬十一月，黄河清。

目　自平陆三门碛，下至孟津，五百里皆清，凡七日。

纲　大饥。

纲　壬寅，二十二年，春二月，彗星见。

目　未几，长星复见于虚、危之间，其形如练，长数十丈。

纲　三月，明玉珍破云南，夏五月，自称陇蜀王。

纲　六月，彗出紫微垣。

纲　癸卯，二十三年，春正月，明玉珍称帝于成都。

纲　二月，张士诚将吕珍入安丰，杀宋刘福通等，据其城。明太祖率兵击走之。

纲　三月，彗见东方。

纲　秋七月，汉主友谅围洪都，明太祖帅诸将讨之，大战于鄱阳湖。友谅败死，子理立。

目　初，友谅忿其疆埸日蹙，乃作大舰，来攻洪都。自为必胜之计，载其家属、百官，空国而来，以兵围城，其气甚盛。兵戴竹盾御矢石攻城，城且坏，守将朱文正、赵德胜、邓愈督诸将死战，且战且筑，城坏复完。已而德胜中流矢死，内外阻绝，音问不通，文正乃遣使赴建康告急。太祖亲帅诸将，发舟师二十万，进次湖口。

友谅闻援兵至，即解围，东出，与明师遇鄱阳湖之康郎山。戊子，徐达、常遇春等诸将击败其前军，军威大振。明日，诸军接战，至晡，东北风起，燔其水寨舟数百艘。友谅弟友仁、友贵及其平章陈普略皆焚死。

辛卯，复联舟大战，自辰至午，敌兵大败，友谅夺气。其将张定边欲挟之退保鞋山，为我师所扼，不得出，敛舟自守，不敢战。是夕，明舟渡浅，泊于左蠡，与友谅相持者三日。

八月壬戌，友谅计穷，冒死突出，将奔还武昌；太祖麾诸将邀击之，友谅中流矢，贯睛及颅而死。擒其太子善儿，其平章陈荣以下悉以楼船军马来降。

定边乘夜以小舟载其尸及其子理径趋武昌，复立理为帝，改元德寿。既而明太祖复进兵围之。

纲　张士诚自称吴王。元遣使征粮，不与。

纲　冬十月，山东赤气千里。

纲　甲辰，二十四年，春正月，明太祖建国号曰吴。二月，自将伐汉，汉主陈理降，湖广、江西悉平。

目　时李善长、徐达等以太祖功德日隆，屡表劝进，不允。乃于是月朔即吴王位，建百司官属，以李善长为右相国，徐达为左相国，常遇春、俞通海为平章政事，汪广洋为右司郎中，张昶为左司都事。谕达等曰：“卿等为生民计，推戴予。然建国之初，当先正纪纲。元氏昏乱，纪纲不立，主荒臣专，威福下移，由是法度不行，人心涣散，遂致天下骚乱。今将相大臣，当鉴其失，宜协心为治，以成功业，毋苟且因循，取充位而已。”

二月，以武昌围久不下，乃亲往视师，督诸将击之，擒其元帅张必先。既而遣其降将罗复仁入城，谕陈理使降，理遂率其太尉张定边等，诣军门请降。凡府库储蓄，悉令理自取。城中民多饥困，命给粟赈之。于是湖广、江西诸郡县相继皆降。

江西行省以陈友谅镂金床进，太祖观之，谓侍臣曰：“此与孟昶七宝溺器何异！以一床工巧若此，其余可知。陈氏父子穷奢极靡，焉得不亡！”侍臣曰：“未富而骄，未贵而侈，此所以取败。”太祖曰：“既富，岂可骄；既贵，岂可侈；有骄侈之心，虽富贵，岂能保乎！”即命毁之。

纲　三月，明太祖定官制。

纲　乙巳，二十五年，春二月，日旁有一月一星。

纲　夏五月，大都雨氂。

目　长尺许，或曰龙须也。命拾而祀之。

纲　秋七月，元皇后弘吉剌氏崩。

纲　九月，元以方国珍为淮南左丞相。

纲　冬十二月，元立奇氏为皇后。

纲　丙午，二十六年，春三月，夏主明玉珍卒，子昇立。

纲　夏四月，明太祖兵取淮安诸路。

纲　五月，明太祖求遗书。

目　太祖尝命有司访求古今书籍，藏之秘府，以资览阅，因谓侍臣詹同等曰：“三皇、五帝之书，不尽传于世，故后世鲜知其行事。汉武帝购求遗书，而六经始出，唐、虞三代之治，始可得而见。武帝雄才大略，后世罕及，至表章六经，开阐圣贤之学，又有功于后后。吾每于宫中无事，辄取孔子之言观之，如‘节用而爱人，使民以时’，真治国之良规，孔子之言，诚万世之师也。”

纲　秋八月，元以陈有定为福建行省平章政事。

纲　九月，元以方国珍为江浙行省左丞相。

纲　明太祖取湖州诸路。

纲　冬十二月，明太祖立宗庙、社稷。

目　时群臣皆言，新城既建，宫阙制度，亦宜早定。太祖以国之所重，莫先宗庙、社稷，遂定议以明年为吴元年，命有司立庙社，建宫室。典营缮者，以宫室图进。见其有雕琢奇丽者，即去之。谓中书省臣曰：“昔尧之时，茅茨上阶，采椽不斲，可谓极陋，然千古之上，称盛德者，必以尧为首。后世竞为奢侈，极宫室苑囿之娱，穷舆马珠玉之玩，欲心一纵，乱由是起。吾常谓珠玉非宝，节俭是宝。宫室但取完固而已，何必极雕巧以殚天下之力也。”既而新殿成，制皆朴素，命博士熊鼎编类古人行事可为鉴戒者，书于殿壁。又命侍臣书大学衍义于两庑壁间，曰：“前代宫室，多施绘画。予书此，以备朝夕观览，岂不愈于丹青乎？”寻命协律郎冷谦考正宗庙雅乐音律及钟磬等器。既又定乐舞之制，文武生各六十四人。

纲　丁未，二十七年，春正月，绛州夜闻天鼓鸣，将旦，复鸣，其声如空中战斗者。

纲　三月，明太祖定文武科取士之法。

目　先是，令有司每岁举贤才及武勇谋略通晓天文之士，其有兼通书律廉吏，亦得荐举，得贤者赏，滥举及蔽贤者罚。至是，复下令曰：“上世帝王，创业之际，用武以安天下；守成之时，讲武以威天下。至于经纶抚治，则在文臣，二者不可偏用也。古者，人生八岁，学礼、射、御、书、数之文；十五，学修身、齐家、治国、平天下之道；是以周官选举之制，曰六德、六行、六艺，文武兼用，贤能并举，此三代治化所以盛隆也。兹欲上稽古制，设文武二科，以广求天下之贤。其应文举者，察之言行以观其德，考之经术以观其业，试之书算以观其能，策之经史、时务以观其政事。应武举者，先之以谋略，次之以武艺，俱求实效，不尚虚文。然此二者，必三年有成。有司预为劝谕民间秀士及智勇之人，以时勉学，俟开举之岁，充贡京师，其科目等第，各出身有差。”

纲　秋九月，明太祖兵克平江，执吴王张士诚以归。

纲　冬十月，明太祖命大将军徐达等帅师北定中原。

目　太祖既扫除群雄，抚有江南，乃遣大将军徐达、副将军常遇春，率甲士二十五万，北伐以定中原，驰檄谕齐、鲁、河、洛、燕、蓟、秦、晋之人。

纲　明太祖定律令。十一月，颁戊申历。

纲　明太祖兵讨方国珍，降之。

纲　明太祖兵徇山东郡县，皆下之。

目　时徐达、常遇春引兵由淮入河，鼓行而东，首克沂州，进取峄州及益都，于是莱州诸郡悉奉图籍来降。

山东既定，明年，达与遇春会诸将于临清，率马步舟师进克元都。元主集三宫后妃、皇太子同议避兵北行，诏淮王帖木儿不花监国，庆童为左丞相，同守京城。夜半，开建德门北奔。遇春等追至北河，擒皇孙买的里八剌而还，元亡。

元主驻应昌，二年殂，寿五十一，在位三十六年。太尉完者等奉梓宫北葬，谥曰惠宗。太祖以帝知顺天命，退避而去，特加号曰顺帝，而封其孙买的里八剌为崇礼侯。

右元十帝共八十九年。





明鉴易知录卷一


明纪


太祖高皇帝


编　戊申，明太祖高皇帝洪武元年，春正月，吴王即皇帝位，定有天下之号曰明，建元洪武，追尊四代祖考妣皆为帝后。

纪　元顺帝至正十二年，闰三月，明太祖朱元璋起兵濠州。

太祖之先故沛人，徙江东句容为朱家巷，宋季大父再徙淮，家泗州；父世珍又徙钟离太平乡。母陈，生四子，太祖其季也。太祖生于元天历戊辰之九月丁丑，其夕赤光烛天，里中人竞呼“朱家火”！及至，无有。三日洗儿，父出汲，有红罗浮至，遂取衣之，故所居名红罗障。少时常苦病，父欲度为僧。岁甲申，泗大疫，父母兄及幼弟俱死，贫不能殓，藁葬之。仲与太祖舁至山麓，绠绝，仲还取绠，留太祖守之。忽雷雨大作，太祖避村寺中。比晓往视，土坟起，成高垄。地故属乡人刘继祖，继祖异之，归焉。

寻仲又死，太祖年十七，九月入皇觉寺为僧。逾月，僧乏食，太祖乃游江、淮，崎岖三载，仍还皇觉寺。

时汝、颍兵起，骚动濠州。定远人郭子兴据濠州，元将彻里不花惮不敢进，日掠良民邀赏。太祖诣伽蓝卜问：避乱，不吉；即守故，又不吉；因祝曰：“岂欲予倡义邪？”大吉。意遂决。以闰三月朔入濠州见郭子兴，子兴奇其状貌，与语，大悦之，取为亲兵，凡有攻伐，命之往，辄胜。子兴故抚宿州马公女为己女，遂妻焉，即高后也。

九月，元丞相脱脱破徐州，芝麻李遁去，赵均用、彭早住帅余党奔濠，子兴屈己下彭、赵，遂为所制。彭、赵据濠称王。

太祖虽在甥馆，每有大志。十三年春，乃归乡里募兵，得七百人，濠人徐达、汤和等皆往归焉。

十四年，秋七月，徇定远，下滁阳。时彭、赵御下无道，太祖乃以七百人属他将，而独与徐达、汤和、吴良、吴顺、花云、陈德、顾时、费聚、耿再成、耿炳文、唐胜宗、陆仲亨、华云龙、郑遇春、郭兴、郭英、胡海、张龙、陈桓、谢成、李新材、张赫、周铨、周德兴等二十四人，南略定远。定远张家堡有民兵号驴牌寨者，太祖诱执其帅，于是营兵焚旧垒悉降，得壮士三千人，又招降秦把头，得八百余人。

定远缪大亨以义兵二万屯横涧山，太祖命花云夜袭破之，亨举众降，军声大振。定远人冯国用与弟国胜率众归附，太祖奇之，因问大计。国用对曰：“金陵龙蟠虎踞，帝王之都，愿先拔金陵定鼎，然后命将四出，救生灵于水火，倡仁义于远迩，勿贪子女玉帛，天下不难定也。”太祖大悦，俾兄弟皆居帷幄，预机密焉。

定远人李善长来谒，留幕下，掌书记，画馈饷，甚见亲信。

秋七月，太祖将兵进攻滁阳，克之，因驻师焉。朱文正、李文忠来归。文正，太祖孟兄南昌王子，先同其母避乱，与太祖相失。李文忠，太祖姊曹国长公主子。公主卒，其父携文忠走乱军中，几不能存，至是闻太祖驻兵滁阳，皆来归。太祖喜甚。文忠年十二，与沐英皆赐姓朱。英，定远人，父母俱亡，太祖见而怜之，令高后育之为子。何世隆来降。

未逾月，彭早住、赵均用挟子兴往泗州，既而早住中流矢死，均用益自专，衔子兴，欲杀之。太祖赂其左右，子兴乃得帅所部归滁，称滁阳王。时太祖部兵数万人，悉归之，奉其号令。太祖威名日著，子兴二子阴置毒酒中欲害之，谋泄。及期太祖即与俱往，中途遽跃马起，仰天若有所见，因骂二子曰：“吾何负尔？适空中神人谓尔欲以酒毒我。”二子骇，汗浃背，自此不敢萌害意。虹县胡大海来归，太祖一见语合，用为前锋。

十五年，春正月，滁师乏粮，诸将谋所向，太祖曰：“困守孤城，诚非计，今惟和阳可图。”子兴使张天祐等将兵前行，与元兵遇，急击败之，追至小西门，汤和夺其桥而登，将士从之，遂据和阳。子兴属太祖总和阳兵，入抚定城中，诸将破和阳，暴横多杀掠，城中夫妇不相保。太祖恻然，召诸将谓曰：“诸军自滁来，多掠人妻女，军中无纪律，何以安众？”凡所得妇女悉还之，于是皆相携而去，人民大悦。三月，郭子兴卒，太祖并统其军。

虹县人邓愈来归。怀远人常遇春，刚毅多智勇，膂力绝人，年二十三，为群雄刘聚所得，遇春察其多钞掠，无远图，弃之来归。未至，假寐田间，梦神人呼之曰：“起，起，主君来！”适太祖骑从至，即乞归附，请为先锋。

太祖驻和阳久，谋渡江无舟楫，而巢湖水寨军帅俞通海、廖永安等，率众万余、船千艘来降，太祖大喜曰：“此天意也，吾事济矣！”六月，太祖率诸将渡江，乘风举帆，顷刻达牛渚。太祖先抵采石矶，时元兵阵于矶上，舟距岸三丈许，未能卒登，常遇春飞舸至，太祖麾之，应声挺戈跃而上，守者披靡，诸军从之，遂拔采石。乘胜径攻太平，拔之。耆儒李习、陶安等率父老出迎，安见太祖，谓李习曰：“龙姿凤质，非常人也，我辈今有主矣。”太祖召安谓曰：“吾欲取金陵如何？”安对曰：“金陵帝王之都，龙蟠虎踞，限以长江之险，若据其形胜，出兵以临四方，则何向不克，此天所以资明公也！”太祖大悦，礼安甚厚，由是凡机密辄与议焉。

方山寨民兵元帅陈埜先，与其将康茂才水陆分道寇太平城下，太祖亲督兵御之，命徐达等以奇兵出其后，设伏擒埜先，太祖释不杀，埜先诈曰：“生我何为？”太祖曰：“天下大乱，豪杰并起，胜则人附，败则附人。尔既以豪杰自负，岂不知生尔之故。”埜先曰：“然则欲吾军降乎？此易耳。”乃为书招其军，明日皆降。八月，诸军进克溧水，将攻集庆路。埜先之为书也，意其众未必从，阳为招词，阴实激之，不意其众遽降，自悔失计。及闻欲攻集庆，私谓部曲曰：“汝等攻集庆，毋力战，俟我得脱还，当与元兵合。”太祖闻其谋，召语之曰：“人各有心，从元从我，不相强也。”纵之还。诸军进攻集庆，埜先遂与元福寿合，拒战于秦淮。诸军失利，埜先来追袭，经葛仙乡，乡民兵百户卢德茂遣壮士五十人，衣青出迎，埜先不虞其图己，青衣兵自后攒槊杀之。埜先既死，其子兆先复集兵屯方山。

十六年，春三月，太祖率诸将取集庆路，攻破陈兆先营，释兆先而用之，择其降兵骁勇五百人置麾下。五百人者多疑惧不自安，太祖觉其意，是夕令入宿卫，环上而寝，悉屏旧人于外，独留冯国用一人侍卧榻傍。太祖解甲，安寝达旦，疑惧者始安。

进攻集庆，国用率五百人先登陷阵，败元兵于蒋山，直抵城下，诸军拔栅竞进，元行台御史大夫福寿督兵力战，死之，遂克集庆路。太祖入城，召官吏父老谕之曰：“元失其政，所在纷扰，生民涂炭。吾率众至此，为民除害耳。汝等各守旧业，无怀疑惧。”于是城中军民皆喜悦，更相庆慰。改集庆路为应天府。太祖嘉福寿之忠，以礼葬之。

张士诚、康茂才来降。士诚，泰州白驹场亭民，及其弟士德、士信举兵陷泰州，据高邮，称诚王，时据平江来降。茂才，蕲州人，初结义旅，为元捍寇江上，有功累迁宣慰使、都元帅，戍采石。及太祖兵渡江，茂才奔金陵，至是率众来附。

金陵既定，太祖欲发兵取镇江，虑诸将不戢士卒，为民患，命徐达为大将，率诸将浮江东下，戒之曰：“吾自起兵未尝妄杀，今尔等当体吾心，戒戢士卒。城下之日，毋焚掠杀戮，有犯令者处以军法，纵者罚无赦。”达等顿首受命。进兵攻镇江，克之，达等自仁和门入，号令严肃，城中晏然。

六月，命邓愈等将兵攻广德路，克之，改为广兴府。

秋七月，诸将奉太祖为吴国公。遣使聘镇江秦从龙，既至，太祖亲迎之入，事无大小皆与谋。从龙尽言无隐，每以笔书漆简，问答甚密，左右无知之者；太祖呼为先生而不名。九月，太祖如镇江府，谒孔子庙，分遣儒士告谕乡邑劝农桑。

十七年，夏四月，命徐达、常遇春帅师攻宁国，久不下，太祖乃亲往督师，守将杨仲英开门降，其百户张文贵杀其妻子，自刎死。寻遣诸将取江阴、徽州、池州，皆下之。秋八月，张士诚降于元。九月，太祖取扬州。

十八年，春二月，以康茂才为营田使，太祖谕之曰：“比因兵乱，堤防颓圮，民废耕耨，故设营田使以修筑堤防。今军务实殷，用度为急，理财之道，莫先于农事，故命尔此职。大抵设官为民，非以病民，若所至纷扰，无益于民，则非付任之意！”

冬十二月，太祖取婺州，命知府王宗显开郡学，延儒士叶仪、宋濂为五经师。时丧乱之余，学校久废，至是始闻弦诵之声。

太祖欲遂取浙东未下诸郡，谕诸将曰：“克城虽以武，而安民必以仁。吾每闻诸将下一城得一郡不妄杀人，辄喜不自胜。为将者能以不杀为主，非惟国家所利，在己亦蒙其福。”

十九年，春三月，方国珍以三郡来附。国珍，台州人。戊子冬起兵，后降于元。至是以温、台、庆元三郡来献，且以次子关为质。太祖曰：“既诚信来归，便当推诚相与，何以质为！”乃厚赐关而遣之。

秋九月，太祖兵取处州。冬十月，遣使征青田刘基、龙泉章溢、丽水叶琛及浦江宋濂，以胡大海荐也。时朱文忠守金华，亦荐王祎、许元、王天锡，太祖皆征召之。

十二月，天完将陈友谅称汉王。友谅，沔阳渔人子，尝为县吏，不乐。会徐寿辉兵起，慨然往从之。寿辉称帝于蕲水，国号天完，后据汉阳。至是，友谅徙寿辉都江州，自称王。

二十年，春三月，刘基、宋濂、章溢、叶琛至建康，入见，太祖喜甚，曰：“我为天下屈四先生。”赐坐，从容与论经史及咨以时事，甚见尊礼，命有司创礼贤馆处之。

基自幼聪明绝人，凡天文、兵法、性理诸书，过目洞识其要。至正初以春秋举进士，授高安县丞，累官江浙儒学副提举。元政乱，投劾去。尝建议剿方国珍，不用，安置绍兴。游西湖，有异云起西北，诸同游者皆以为庆云，将分韵赋诗，基独纵饮不顾，大言曰：“此天子气也，十年后应在金陵，我当辅之。”时杭州犹全盛，皆大骇，以为狂，无知基者，惟西蜀赵天泽奇之，以为诸葛孔明之流。至是，基趋建康，陈时务十八策，太祖嘉纳之，留基帷幄，预机密谋议。

夏五月，陈友谅攻太平，城陷，守将花云被获。贼缚云急，云怒骂曰：“贼奴！尔缚吾，吾生必灭尔？”遂奋跃大呼起，缚尽绝，夺守者刀，连杀五六人。贼怒，缚云丛射之，比死，骂贼不绝口。

方云之与贼战也，势甚急，妻郜氏生子炜方三岁，抱之泣，语家人曰：“城且破，吾夫必死之。吾夫死，吾不独生，然不可使花氏无后；儿在，若等善抚育之。”已闻云就缚，郜氏即赴水死。侍儿孙氏收郜瘗之，抱儿逃，汉军掠之。军中恶小儿啼，孙氏恐被害，以簪珥属渔家鞠之。汉败，孙氏脱身至渔家，窃儿去，夜宿陶穴中；天曙，登舟渡江，遇汉溃军夺舟，捽孙氏及儿投之江，江中得断木，附之入芦渚中，渚有莲实，孙氏取啖儿，凡七日不死。忽夜半闻人语声，呼之，逢老父，号雷老，告之，遂与偕行达太祖所。孙氏抱儿拜泣，太祖亦泣，置儿于膝曰：“此将种也。”命赐雷老衣，忽不见。

陈友谅弑其主徐寿辉，遂自称帝，国号汉。二十一年秋八月，太祖帅师伐汉，拔江州，友谅挈妻子夜奔武昌。即而友谅伪相胡廷瑞见江州已破，遣使诣军请降，太祖遂至龙兴，改为洪都府。

二十三年，秋七月，陈友谅作大舰攻洪都，空国而来，以兵围城。守将朱文正遣使赴建康告急，太祖亲帅舟师二十万进次湖口；友谅闻之，即解围东出，与太祖兵遇鄱阳湖之康郎山。友谅联舟纵战，望之如山，太祖军舟小，怯于仰攻，往往退缩。

郭兴曰：“彼舟如此，大小不敌，非火攻不可。”太祖然之。明日，东北风起，令诸将乘风纵火，焚其水寨舟百艘，友谅弟友仁、友贵及其平章陈普略皆焚死。明日，复联舟大战，敌兵大败。友谅敛舟自守，不敢战，相持者三日。

友谅计穷，冒死突出，将奔还武昌，太祖麾诸将邀击之，友谅中流矢，贯睛及颅而死。其将张定边乘夜以小舟载友谅尸及其子理径趋武昌，复立理为帝。

初，鄱阳湖之战，太祖亦屡滨于危，一日被围莫解，指挥韩成请服太祖冠袍，对贼众投水中，围乃解。又一日，太祖方与友谅鏖战，刘基忽跃起大呼曰：“难星过，速更舟。”太祖急更之，旧舟已为敌炮碎矣。

先是有周颠者举措诡谲，人莫能识，每见太祖必曰告太平，太祖厌之。至是征陈友谅，太祖问：“此行何如？”颠应声曰：“好。”从行至皖城，苦无风，问颠，颠曰：“只管行，只管有风；无胆不行，便无风。”行不三十里，果大风，倏忽达小孤，竟如其言。

二十四年，春正月，李善长、徐达等以太祖功德日隆，屡表劝进，不允，乃于是月朔即吴王位。

陈理既还武昌，太祖复兵围之，久不下，乃亲往视师，遣其降将罗复仁入城谕理使降，理遂率其太尉张定边等诣军门降。凡府库储蓄令理自取。城中饥困，命给粟赈之。于是湖广、江西悉平。江西行省以陈友谅镂金床进，太祖观之，曰：“此与孟昶七宝溺器何异。陈氏穷奢极侈，安得不亡！”即命毁之。

张士诚自立为吴王，即平江治宫室，立官属。士诚委政于弟士信，士信荒淫，每事惟与王敬夫、叶德新、蔡彦夫三人谋，三人者皆谄佞邪，惟事蒙蔽。太祖闻之曰：“我无一事不经心，尚被人欺，张九四终岁不出门理事，岂有不败者乎！”时有十七字谣曰：“丞相做事业，专用王、蔡、叶，一朝西风起，干瘪。”

二十六年，夏五月，太祖命有司访求古今书籍，因谓侍臣詹同等曰：“吾每取孔子之言观之，如‘节用而爱人，使民以时’，真治国之良规。孔子之言，诚万世之师也。”

太祖议讨张士诚，李善长以为未可。徐达进曰：“张氏骄横，暴殄奢侈，此天亡之时也。其所任骄将如李伯昇、吕珍之徒，皆龌龊不足数，王、蔡、叶三参军迂阔书生，不知大计。臣奉主上威德，声罪致讨，三吴可计日而定。”太祖大喜曰：“汝合吾意，事必济矣。”秋八月，命徐达为大将军，常遇春为副将军，帅师二十万伐张士诚，集诸将佐谕之曰：“卿等宜戒饬士卒，毋肆虏掠，毋妄杀戮，毋发丘垄，毋毁庐舍。闻士诚母葬姑苏城外，慎勿侵毁其墓。”诸将皆再拜受命出。太祖复召达、遇春曰：“尔等此行，用师孰先？”遇春曰：“逐枭者必覆巢，去鼠者必熏其穴。此行当直捣平江，平江既破，其余诸郡可不劳而下。”太祖曰：“不然。士诚起盐贩，与张天骐、潘原明辈皆相为手足。士诚穷蹙，天骐辈惧俱毙，必并力救之。今不先分其势，而遽攻姑苏，若天骐出湖州，原明出杭州，援兵四合，何以取胜？莫若先攻湖州，使其疲于奔命。羽翼既披，然后移兵姑苏，取之必矣。”

冬十月，徐达师至湖州，士诚发兵来援，大败之，而守将李伯昇及张天骐遂举城降。朱文忠师下杭州，守将潘原明籍土地钱谷出降。文忠入宿城上，秋毫无犯。一卒强入民家，磔以徇。

徐达既下湖州，会诸将进攻平江，士诚诸将多降。康茂才至尹山桥，遇士诚兵，击败之，遂进兵围其城。达、遇春等四面筑长围困之，城中震恐。

十二月，群臣咸请太祖定宫阙制度。太祖以国之所重，莫先宗庙、社稷，遂定议以明年为吴元年，命有司立庙、社，建宫室。

二十七年，春二月，太祖定文武科取士之法。

夏六月，士诚被围既久，欲突围出，将奔常遇春营，遇春觉其至，严阵待之。遇春抚王弼背曰：“军中皆称尔为猛将，能为我取此乎？”弼应声驰铁骑挥双刀往击之，敌小却；遇春率众乘之，遂大败其军，溺于沙盆之潭。士诚故有勇胜军，号“十条龙”，常银铠锦衣出入阵中，是日皆溺死。士诚马惊，堕水，几不救，肩舆入城。

逾三日，士信方在城楼上督战，忽飞炮碎其首而死。

秋九月，达、遇春率众渡桥进薄城下，士诚军大溃。诸将蚁附登城，城破，士诚收余兵二三万，亲率之战于万寿寺东街，复败。士诚仓皇归，从者仅数骑。

初，士诚见兵败，谓其妻刘氏曰：“我败且死，若曹何为？”刘氏曰：“君勿忧，妾必不负君！”乃予乳媪金，抱二幼子出，积薪齐云楼下，驱其群妾、侍女登楼，令养子辰保纵火焚之；刘氏自缢死。日暮，士诚距户经，旧将李伯昇决户抱解之。徐达令人慰谕之，反复数四，士诚瞑目不言，乃以旧盾舁至舟中，送建康。士诚卧舟中不食，至龙江，坚卧不肯起。舁至中书省，李善长问之不语；已而士诚言不逊，善长怒骂之，士诚竟自缢死。改平江曰苏州府，浙西、吴会皆平。

冬十月，太祖既扫除群雄，乃遣大将军徐达、副将军常遇春率甲士二十五万北伐以定中原，驰檄谕齐、鲁、河、洛、燕、蓟、秦、晋之人。

太祖定律令。十一月，颁戊申历。

太祖遣兵讨方国珍。初，国珍怀诈反复，云“俟克杭州即纳土”。及大兵克杭州，犹自据如故。至是太祖命汤和等帅师讨国珍于庆元，国珍遁入海岛；太祖复命廖永忠帅师自海道会汤和等兵讨之。国珍惶惧，遂及其弟国珉、兄子明善率家来降。和送国珍于京师，浙东悉平。徐达、常遇春引兵徇山东郡县，皆下之。

是年，正月，李善长率群臣奉表劝进，上曰：“恐德薄不足以当尊。”善长曰：“天命已有归矣，若不正大位，何以慰天下臣民之望！”上固却之。明日，善长复固请，乃从之。

编　立妃马氏为皇后。

纪　上初渡江时，后尝谓上曰：“今豪杰并争，虽未知天命所归，以妾观之，惟以不杀人为本，人心所归即天命所在。”上深然之，至是册立为皇后。上因谓侍臣曰：“昔光武劳冯异曰：‘仓卒芜蒌亭豆粥，滹沱河麦饭，厚意久不报。’朕念皇后起布衣，常仓卒自忍饥饿，怀糗饵食朕，比之豆粥、麦饭，其困尤甚。昔长孙皇后当隐太子构隙之际，内能尽孝，谨承诸妃，消释嫌疑。朕素为郭氏所疑，径情不恤，将士或以服用为献，后辄先献郭氏，慰悦其意；及欲危朕，后乃为宽解，卒免于患，尤难于长孙皇后也。朕或因服御诘怒小过，辄劝朕曰：‘王忘昔日之贫贱邪？’朕为惕然。家之良妻，犹国之良相，岂忍忘之！”罢朝，因以语后。后曰：“妾闻夫妇相保易，君臣相保难。妾安敢比长孙皇后，但愿陛下以尧、舜为法耳。”

编　立世子标为皇太子。

编　以李善长为左丞相，章溢为御史中丞。

编　命廷臣兼东宫官。

纪　礼部尚书陶凯请选人专任东宫官属，上曰：“朕以廷臣有德望者兼东宫官，非无谓也。常虑廷臣与东宫官属有不相能，遂成嫌隙，江充之事，可为明鉴！朕今立法，令台省等官兼东宫官赞辅之，父子一体，君臣一心。”于是太子官属，以李善长、章溢、刘基等兼之。

编　二月，定郊社宗庙礼。

编　定卫所官军及将帅将兵之法。

纪　自京师及郡县皆立卫所，大率以五千六百人为一卫，一千一百二十人为一所，一百一十二人为百户所。每百户所设总旗二名，小旗十名，官领钤束，通以指挥使等官领之。有事征伐则诏总兵官佩将印领之，既旋则上所佩将印于朝，官军各回本卫，大将军身还第。权皆出于朝廷，不敢有专擅，自是征伐率以为常。

编　汤和等克福州，闽地悉平。

纪　先是帝命汤和、廖永忠等取闽，进兵延平，先遣使招谕元福州平章陈友定，不从，遂进攻之。参政文殊海牙开门出降，执友定械送京师。胡廷瑞等进兵克兴化，元汀州路守将陈国珍纳款，于是郡县相继降附，福建悉平。

编　诏以太牢祀孔子于国学。

纪　仍遣使诣曲阜致祭。

编　诏衣冠悉如唐制。

编　命中书议役法。

纪　上以立国之初，经营兴作，恐役及平民，乃命中书省验田出夫。于是省臣奏议：“田一顷出丁夫一人，不及顷者以别田足之，名曰均工夫。遇有兴作，农隙用之。”

编　命选国子监生侍太子读书。

编　三月，以廖永忠为征南将军，朱亮祖副之，由海道取两广。

编　命翰林儒臣修女诫。

纪　上谓学士朱升等曰：“治天下者修身为本，正家为先。观历代宫阃政由内出，鲜有不为祸乱者也。卿等纂修女诫及贤妃之事可为法者，使后世子孙知所持守。”

编　蕲州进竹簟，命却之。

纪　谕中书侍臣曰：“古者方物之贡惟服食器用，无玩好之饰。今蕲州进竹簟，未有命而来献，天下闻风，争进奇巧，则劳民伤财自此始矣。其勿受。仍令四方，非朝廷所需，毋得妄献。”

编　夏四月，命图古孝行及身所经历艰难、起家、战伐之事，以示子孙。

编　禁宦官预政典兵。

编　六月，两广平。

编　秋七月，徐达、常遇春帅诸将入通州，元主避兵北行。

纪　达与遇春会诸将于临清，遂入通州。元主大惧，集后妃、太子议避兵北行，召群臣会议端明殿，元主徘佪叹息曰：“今日岂可复作徽、钦！”遂决计北徙，命淮王帖木儿不花监国，丞相庆童留守。是夜三鼓，元主及后妃、太子开建德门由居庸北走如上都。

编　八月，徐达、常遇春克元都。

纪　达等进师取元都，至齐化门，将士填壕，登城而入。达登齐化门楼，执帖木儿不花、庆童等戮之，并获诸王子六人及玉印二，成宗玉玺一。封府库、图籍、宝物及故宫殿门，以兵守之。宫人、妃主，令其宦寺护视。号令士卒，毋得侵暴；人民安堵。元翰林待制黄殷仕投井死，左丞丁敬可、总管郭允中等皆死之。学士危素寓僧寺，亦欲赴井，一僧止之曰：“公死，亡国史也。”遂往见徐达，达寻以素归。

编　命大将军徐达、副将军常遇春往取山西。

编　漳州通判王祎上书。

纪　祎上言：“人君修德之要有二：忠厚以为心，宽大以为政。昔者周家忠厚，故垂八百年之基；汉室宽大，故开四百年之业。盖上天以生物为心，春夏长养，秋冬收藏，其间雷电霜雪，有时而薄击肃杀焉，然皆暂而不常；向使雷电霜雪无时不有，上天生物之心息矣。臣愿陛下之法天道也。”上嘉纳之。时尚严厉，故祎以为言。

编　始置六部官。

纪　先是中书省惟设四部，掌钱谷、礼仪、刑名、营造，至是乃定置吏、户、礼、兵、刑、工六部，分理庶务。

编　诏以汴梁为北京，金陵为南京。

编　御史中丞刘基致仕。

纪　先是上北巡，命基同李善长留守京师。中书都事李彬犯法，事觉。彬素附善长，善长请基缓其狱，基不听，驰奏，上竟杀彬，善长衔之。上还，善长愬之，会基有丧告归，许之。

编　放元宫人。

编　旁求隐逸之士。

纪　命学士詹同等十人，分行十道求之。

编　诏乘舆服御诸物毋饰金。

纪　有司奏造乘舆服御诸物应用金者，特命以铜为之。有司言：“费小，不足惜。”上曰：“朕富有四海，岂吝于此，然所谓俭约者，非身先之，何以率下！且奢侈之原，未有不由小至大者也。”

编　冬十月，碎元水晶刻漏。

纪　司天监进元所置水晶刻漏，备极机巧，中设二木偶人，能按时自击钲鼓。上览之，谓侍臣曰：“废万几之务，用心于此，所谓‘作无益，害有益’也。”命碎之。

编　诏御史大夫汤和、平章杨璟并从西征。

编　召刘基至京师。

纪　基至，赠其祖父爵永嘉郡公。欲授基爵，辞曰：“陛下乃天授，臣何敢贪天之功！显荣先人足矣。”

编　十一月，建大本堂。

纪　命取古今图籍充其中，延儒臣教授太子、诸王。以起居注魏观侍太子说书。

编　以孔希学袭封衍圣公，孔希大为曲阜知县。

纪　皆世袭。立孔、颜、孟三氏教授司，尼山、洙泗二书院，命博士孔克仁等授诸子经，功臣子弟亦令入学。

编　十二月，大将军徐达帅诸军取太原。

编　己酉，二年，春正月，诏免中原田租。

编　诏免江南田租。

编　副将军常遇春帅师取大同。

编　二月，大将军徐达师次河中，副将军常遇春、冯宗异渡河趋陕西。

编　诏修元史。

纪　上谓廷臣曰：“近克元都，得元十三朝实录，元虽亡，史所以劝惩，不可废。”乃诏左丞相李善长、前起居注宋濂、漳州府通判王祎总裁，征山林遗逸之士汪克宽等十六人同纂修。

编　亲耕藉田。

纪　上躬耕藉田于南郊。既又命皇后率内外命妇蚕于北郊，以为祭祀衣服。

编　三月，敕翰林为文无事浮藻。

纪　上谓詹同曰：“古人为文，以明道德，通世务，典、谟之言皆明白易知。至如诸葛孔明出师表亦何尝雕刻为文，而诚意溢出，至今诵之，使人忠义感激。近世文士，立辞虽艰深，而意实浅近，即使过于相如、扬雄，何裨实用！自今翰林为文，但取通道理、明世务者，无事浮藻。”

编　大将军徐达克河中，遂会诸将进取陕西。

纪　大军至西安，营于长安城北，元平章王武率官属迎降。达遂遣冯宗异取凤翔，元将李思齐奔临洮。

编　夏四月，淮安、宁国、镇江、扬州、台州各献瑞麦。

纪　一茎五穂、三穗者甚众，群臣贺，上曰：“朕为生民主，惟思修德致和，使三光平，寒暑时，为国家之瑞，不以物为瑞也。”

编　大将军徐达至凤翔，遣冯宗异进攻临洮；李思齐举城降。

编　五月，大将军徐达师至萧关，下平凉。指挥朱明克延安，以明守之。

编　元将张良臣以庆阳降。

编　六月，蓟北悉平，改元都为北平府。

纪　元也速复侵通州，上命常遇春以所部军自凤翔还御之。复命李文忠为偏将军，副遇春自北平往开平，道三河，经鹿儿岭，败元将江文清于锦州，也速复以兵迎战，又败之；也速遁，遂帅兵进攻开平。元主先已北走，追奔数百里，俘其宗王庆生等斩之，凡得将士万人，车万辆，马三万匹，牛五万头。蓟北悉平，遂改元都为北平府。

编　秋七月，副将军常遇春卒于军。

纪　遇春还次柳河川，得疾卒。上令偏将军李文忠代领其众，寻诏文忠自北平会师攻庆阳。

编　八月，大将军徐达克庆阳。

纪　六军列营庆阳城下，张良臣数出战，俱不利，粮饷乏绝，至煑人汁和泥咽之。其平章姚晖等开门纳降，达勒兵自北门入，良臣投井中，引出斩之，陕西悉平。达帅诸军还京师。

编　建功臣庙。

纪　庙成，叙功，以徐达为首，次常遇春、李文忠、邓愈、汤和、沐英、胡大海、冯国用、赵德胜、耿再成、华高、丁德兴、俞通海、张德胜、吴良、吴祯、曹良臣、康茂才、吴复、茅成、孙兴祖凡二十一人。

编　命吏部定内侍诸司官制。

纪　上曰：“朕观周礼，阉寺未及百人；后世至逾数千，卒为大患。今虽未能复古，亦当为防微之计，可斟酌其宜，毋令过多。”又顾侍臣曰：“求善良于中涓，百无一二。用为耳目即耳目蔽，用为腹心即腹心病。驭之之道，但当使之畏法，不可使之有功；有功则骄恣，畏法则检束。”

编　九月，诏以濠州为中都。

纪　上问群臣建都之地。或言关中天府之国，或言洛阳天地之中，汴梁亦宋旧京，或言北平宫室完备。上以平定之初，民未休息，供给力役悉资江南，建业长江天堑，足以立国，临濠前江、后淮，以险可恃，以水可漕，诏以为中都。

编　冬十月，诏天下郡县皆立学。

纪　府设教授一，训导四，生员四十人；州设学正一，训导三，生员三十人；县设教谕一，训导二，生员二十人。学者专治一经，以礼、乐、射、御、书、数设科分教，务求实才，顽不率者黜之。

编　庚戌，三年，春正月，帝命徐达等往征沙漠。

纪　元王保保为西北边患，上命右丞相、信国公徐达为征北大将军，浙西行省平章李文忠为左副将军，都督冯胜为右副将军，御史大夫邓愈为左副将军，汤和为右副将军，往征沙漠。上问诸将曰：“元主迟留塞外，王保保近以孤军犯我兰州，其志欲侥幸尽寸之利，不灭不已。卿等出师，当何先？”诸将皆曰：“保保之寇边者，以元主之犹在也；若以师直取元主，则保保失势，可不战而降。”上曰：“王保保方以兵临边，今舍彼而取元主，是忘近而趋远，失缓急之宜，非计之善。吾意欲分兵二道：一令大将军自潼关出西安捣定西以取王保保，一令左副将军出居庸入沙漠以追元主，使彼此自救，不暇应援。元主远居沙漠，不意吾师之至，如孤豚之遇猛虎，擒之必矣！事有一举而两得者，此是也。”诸将皆曰：“善。”遂受命而行。

编　二月，诏群臣亲老者许归养。

纪　上行后苑，见鹊巢卵翼之劳，喟然而叹，因有是命。

编　夏四月，以危素为翰林侍读学士，已，谪素居和州。

纪　素居弘文馆，一日上御东阁，闻履声橐橐，上问“为谁？”对曰：“老臣危素。”上曰：“是尔邪，朕将谓文天祥耳。”素惶惧顿首，上曰：“素元朝老臣，何不赴和州看守余阙庙去？”遂有是谪。素逾年卒。

编　大将军徐达帅师出安定，与王保保战，大败之，保保奔和林。

纪　达出安定，驻沈儿峪口，与王保保隔深沟而垒。一日，达整众出战，大败保保兵于川北乱冢间，擒元诸王国公及平章等官一千八百六十五人，将校士卒八万四千五百余人，获马万五千二百八十余匹，骆驼驴骡杂畜称是。保保仅与其妻子数人从古城北遁去，至黄河，得流木以渡，遂出宁夏奔和林。

编　五月，左副将军李文忠克应昌，获元主孙买的里八剌等。帝谥元主曰顺帝。

纪　文忠与左丞赵庸师出野狐岭，擒元平章祝真，进败元太尉蛮子等于白海之骆驼山，遂次开平，元平章上都罕等降。文忠帅师趋应昌，未至百余里，获元骑问之，知四月二十八日元主已殂。文忠至应昌，围其城，获元主孙买的里八剌并后妃、宫人、诸王，宋代玉玺金宝一十五，宣和殿玉图书一、玉册二，镇国玉带、玉斧各一，及驼马牛羊无算，惟太子爱猷识理达腊与数十骑遁去。文忠帅精骑追之，至北庆州，不及而还。捷闻，百官称贺，上命礼部榜示，凡经仕元者不与。又以庚申元主不战而奔，克知天命，谥曰顺帝。

编　诏设科取士，定科举法。

纪　初场各经义一道，四书义一道；二场论一道，诏诰表笺内科一道；三场策一道。中式者，后十日以骑、射、书、策、律五事试之。

编　诏行大射礼。

纪　令太学生及天下郡县学生员皆习射。

编　诏定服色。

纪　礼部奏：“夏尚黑，殷尚白，周尚赤，秦尚黑，汉尚赤，唐服饰尚黄、旗帜尚赤。国家取法周、汉、唐、宋以为治，尚赤为宜。”上从之。

编　册封诸王。

纪　诏曰：“诸子之封，本待报赏功臣之后，然尊卑之分所宜早定。”乃封樉为秦王，为晋王，棣为燕王，为周王，桢为楚王，榑为齐王，梓为潭王，为赵王，檀为鲁王，侄孙守谦为靖江王，皆授以册宝，置相、傅、官属。

编　严宫阃之政，著为令。

纪　上以元末宫嫔女谒私通外臣，或番僧入宫摄持受戒，而大臣命妇亦往来禁掖，淫渎亵乱。遂深戒前代之失，著为典，俾世守之。皇后止得治宫中嫔妇事，宫门之外不得与焉。宫费奏自尚宫，内使监覆之，始支部，违者死。私书出外者，罪如之。宫人疾，言其状，征药。群臣命妇节庆、朔望朝见中宫，无故不得入。人君无见外命妇礼。天子、亲王后、妃、宫嫔，慎选良家子女，进者勿受。

编　六月，李文忠遣人送元买的里八剌等及其宝册至京师。

纪　省臣杨宪等请以买的里八剌献俘于庙，宝册令百官具朝服进。上曰：“宝册贮之库，不必进也。古者虽有献俘之礼，武王伐殷曾用之乎？”宪对曰：“武王事殆不可知，唐太宗尝行之。”上曰：“太宗是待王世充，若遇隋之子孙，恐不行此礼。元人入主中国，百年之内，生齿甚繁，家给人足，朕之祖先亦预享其太平，虽古有献俘之礼，不忍加之。”乃赐买的里八剌第宅于龙山，封为崇礼侯。

编　颁平定沙漠诏于天下。

纪　是日百官表贺，上谕之曰：“当元之季，盗贼蜂起，天下已非元有矣。朕取天下于群雄，非取天下于元氏。向使元君克畏天命，不自暇逸，其臣各尽乃职，罔敢骄奢，天下豪杰其得乘隙而起邪！”

编　秋九月，大明集礼书成，诏刊行之。

编　冬十一月，大将军徐达、左副将军李文忠等振旅还京师。

编　大封功臣。


明鉴易知录卷二


明纪


太祖高皇帝


编　辛亥，四年，春正月，帝命汤和等帅师伐夏。

纪　元至正十七年，随州人明玉珍起兵，从徐寿辉陷川蜀，寿辉令玉珍守之，玉珍寻自据成都，遂称帝，建国号曰夏。

二十六年，玉珍卒，子升嗣，甫十岁，母彭氏同听政。至是，升将吴友仁寇兴元，上命汤和、周德兴、廖永忠、杨璟、叶升等率舟师由瞿塘趋重庆，傅友德、顾时、何文辉等率步骑由秦、陇趋成都。上谕和等曰：“今天下大定，四海奠安，惟川蜀未平耳。朕以明玉珍尝遣使修好，存事大之礼，悯明升稚弱，不忍加兵，数遣使开谕，冀其觉悟；升乃惑于群议，反以兵犯吾兴元，不可不讨。今命卿等率水陆大军分道并进，首尾攻之。”诸将陛辞，上复密谕傅友德曰：“蜀人闻吾西伐，必悉其精锐东守瞿塘，北阻金牛，以拒我师。彼谓地险，吾兵难至；若出其意外，直捣阶、文，门户既隳，腹心自溃。兵贵神速，但患卿等不勇耳！”友德顿首受命。

编　三日，策试进士于奉天殿。

纪　始令进士释褐行释菜礼。

编　遣使祭历代帝王陵寝。

纪　祀帝王三十五。

编　夏四月，命永嘉侯朱亮祖为右副将军，帅师伐蜀。

纪　上以汤和、傅友德等伐蜀三月，未得捷报，命亮祖帅师助之。

编　六月，吏部尚书詹同、礼部尚书陶凯作宴享九奏乐章。

编　廖永忠、汤和师至重庆，夏主明升降。

纪　永忠帅舟师自夔州乘胜抵重庆，沿江州县望风奔附。明升与右丞刘仁等大惧，仁劝明升奔成都，其母彭氏泣曰：“事势如此，纵往成都，不过延命旦夕，何益？不如早降，以免生灵于锋镝。”明升遂遣使诣永忠军，全城纳款。永忠以汤和军未至，辞不受。后数日，汤和至重庆，会永忠以兵驻朝天门外，是日明升面缚衔璧，奉表诣军门降。和受璧，永忠解缚，遣指挥万德送明升等并降表于京师。朱亮祖兵亦至。

编　秋七月，傅友德兵围成都，克之。蜀地悉平。

编　八月，明升至京师，封为归义侯。

编　以刘基所上书付史馆。

纪　上手书问刘基曰：“近西蜀平，疆宇恢广。元以宽失天下，朕救之以猛，然小人但喜宽，遂恣诽谤。今天鸣八载，日中黑子迭见，卿宜条悉以闻。”基上言，以为“霜雪之后，必有阳春，今国威已立，宜少济以宽”。上以其书付史馆。或有言杀运三十年未除者，基曰：“若使我当国，扫除俗弊，一二年后宽政可复也。”

编　冬十二月，赏平蜀将士。

纪　傅友德、廖永忠各白金二百五十两，彩缎二十表；杨璟、赵庸、朱亮祖不与赏。上亲制平西蜀文，纪傅、廖二将之功。

编　壬子，五年，春正月，遣大将军徐达等征沙漠。

纪　上谓诸将曰：“今天下一家，尚有三事未了：一，历代传国玺在元未获；二，王保保未擒；三，元太子不闻音问。今遣尔等分道征之。”于是令徐达、冯胜、李文忠等三路出师，其兵四十万。

编　冬十二月，敕中书命有司考课。

纪　敕考课必有学校、农桑之绩，违者降罚。已而莒州日照知县马亮考满，无课农、兴学之效，而长于督运，命黜之。山西汾州考平遥主簿成乐，能恢辨商税。上曰：“恢辨是额外取民也。主簿职在佐理县政，抚安百姓，岂以恢辨为能！州之考非是。”命吏部移文讯责。

编　命仍祀孟子。

纪　初，国子监请释奠，命罢孟子祀。至是上曰：“孟子辟邪说，辨异端，发明先圣之道，其复之。”

编　纵苑中禽兽。

纪　内使奏增饲虎肉，上曰：“养牛以供耕作，养马以供骑乘，养虎欲以何用？而费肉以饲之乎！”命以虎送光禄，他禽兽悉纵之。

编　癸丑，六年，春正月，置六科给事中。

编　征孔克表为翰林修撰。

编　以举人张唯、王涟等为编修。

纪　唯、涟等入文华堂肄业，以太子赞善宋濂、正字桂彦良为之师。上听政之暇，辄幸堂中，定其优劣，赐白金、弓矢、鞍马，宠遇甚隆。一日，上问彦良曰：“法数行而数犯，奈何？”对曰：“用德则逸，用法则劳。法以靖民则民劳而弗靖，德以靖民则民靖于德矣。”上曰：“卿，帝者师也，江南大儒惟卿一人。”对曰：“臣不敢当宋濂、刘基。”上曰：“濂文人，基峻隘，不如卿也。”

编　二月，诏暂罢科举，令有司察举贤才。

纪　上谕中书省臣曰：“朕设科举，求天下贤才以资任用。今所司多取文词，及试用之，不能措诸行事者甚众。朕以实心求贤，而天下以虚文应之，甚非所以称朕意也！其暂罢天下科举。有司察举贤才，必以德行为本，文艺次之。”

编　夏四月，修昭鉴祖训录成。

纪　初，上命陶凯等采摭汉、唐以来藩王可为观戒者，书成，赐名昭鉴祖训录，上亲为之叙，颁赐诸王。

编　以左丞相胡惟庸为右丞相。

编　夺诚意伯刘基禄。

纪　先是基言于帝曰：“温、处之间，有地名谈洋，僻绝岩险，民多负贩私监，萃逋逃之众，宜设巡司莅之。”基又言：“郡县豪猾吏当治。”使其子琏奏上二事，皆不先关白中书。时胡惟庸行丞相事，恨之。适有旨逮豪猾吏，惟庸吏诬基善相地，以谈洋负山面海，有王气，欲图为祖墓，民弗与，则画建司之策以逐其家。遂为成案，奏上，请加重辟。帝不听，惟夺基禄而已。基入朝谢，遂留京师。

编　秋九月，诏禁对偶文辞。

纪　命翰林院儒臣择唐、宋名儒笺表可为法者，群臣以柳宗元代柳公绰谢表及韩愈贺雨表进，令中书省颁为式。

编　冬十月，更定大明律。

编　十一月，潞州进人参。

纪　上曰：“朕闻人参得之甚艰，岂不劳民，今后不必进。”因谓省臣曰：“往年金华进香米，朕命止之，遂于苑中种之，每当耘耔割获之时，亲往观之，足以自适，而其所入亦足供用。朕饮酒不多，太原进葡萄酒。亦令勿进。国家以养民为务，岂以口腹累人哉！”

编　甲寅，七年，春二月，诏修治阙里孔子庙。

纪　设孔、颜、孟三氏子孙教授，以训其族人。

编　夏五月，礼部尚书牛谅奏请致斋之日，宰犊为膳；不许。

纪　谅奏：“古礼，凡大祀斋之日，宰犊牛为膳，以助精神。”上曰：“致斋三日而供三犊，所费太侈，徒增伤物之心，何益事神之道？”谅曰：“周礼所定也。”上曰：“周礼不行于后世多矣，惟自奉者乃欲法古，何哉！”

编　冬十月，遣崇礼侯买的里八剌北还。

纪　临行，上谕之曰：“尔本元君子孙，国亡就俘，曩即欲遣归，以尔年幼，道里辽远，恐不能达。今既长成，朕不忍令尔久客于此，故特遣还，见尔父母，以全骨肉之爱。”

编　十二月，陕州人献天书，斩之。

编　乙卯，八年，夏四月，诚意伯刘基卒。

纪　初，上欲相胡惟庸，基谓不可，既而上竟相之，基大戚曰：“其如苍生何！”因忧愤成疾。后疾愈增，惟庸乃遣医视疾，饮基药二剂，有物积腹中如卷石，疾遂笃。至是，上遣使送还家，仅一月而卒，基刚毅慷慨，每遇急难，计画立就，上甚礼重，常称为“老先生”而不名。又曰：“伯温，吾子房也。”

编　甘露降。

纪　甘露降于圜丘青松上，有若明珠，采尝之，甘于饴。群臣咸歌诗诵德，上曰：“天道幽微难测，若恃祥不戒，祥未必吉。朕德不逮，惟图修省，岂敢以此为己所致哉！”

编　丙辰，九年，春三月，诏免今年税粮。

编　秋闰九月，五星紊度，诏求直言。

纪　钦天监奏：“五星紊度，日、月相刑。”下诏求言。山西平遥训导叶居升上言曰：“臣观当今之事，太过者有三：曰分封太侈也；用刑太繁也；求治太速也。臣观历代开国之君，未有不以尚德缓刑而结民心，亦未有不以专事刑罚而失民心，国祚长短，悉由于此。今议者曰：‘宋、元中叶之后，纪纲不振，专事姑息，以致亡灭。’陛下所以痛惩其弊而矫枉之者也。姑以当今刑法言之，笞、杖、徒、流、死，今之五刑也。用此五刑，既无假贷，一出乎大公至正可也；而用刑之际，多出圣衷，致使治狱之吏，务求深刻以趋承上意，深刻者多获功，平允者多获罪，欲求治狱之平允，岂易得哉！近者特旨杂犯死罪免死充军，其余以次仿徒、流律，又删定旧诸律条减宥有差；此渐见宽宥，全活者众，而主上好生之仁已蔼然布乎宇内矣。然法司之治狱，犹循旧弊，虽有宽宥之名，而无宽宥之实。所谓实者，在主上不在臣下也，故必有罪疑惟轻之意，而后好生之德洽于民心，必有王三宥然后刑之政，而后有囹圄空虚之效。唐太宗曰：‘鬻棺之家，欲岁之疫，非欲害于人，欲利于棺售故耳。’今法司核理一狱，必求深以成其考，今作何法，使得平允！古之为士者以登仕版为荣，以罢职不叙为辱。今之为士者以混迹无闻为福，以受玷不录为幸，以屯田、工役为必获之罪，以鞭笞捶楚为寻常之辱。其始也，朝廷取天下之士，网罗捃摭，务无遗逸，有司催迫上道，如捕重囚。比至京师，而除官多以貌选，故所学或非其所闻，而其所用或非其所学，洎乎居官，言动一跌，于法苟免诛戮，则必罹屯田、工役之科，所谓取之尽锱铢，用之如泥沙，率是为常，不少顾惜。然此亦岂人主乐为之事哉？欲人之惧而不敢犯也，窃见数年以来，诛杀亦可谓不细矣，而犯者日月相踵，岂下人之不惧哉？良由激浊扬清之不明，善恶贤愚之无别，议能之法既废，以致人不自厉，而为善者怠。若是，非用刑之烦者乎！汉之世尝徙大族于山陵矣，未闻实之以罪人也。今凤阳皇陵所在，龙兴之地，而率以罪人居之，以怨嗟愁苦之声充斥园邑，非所以恭承宗庙意也。贼人四大王突窜山谷，如狐如鼠，无窟可追，深山大壑，捕之数年，既无其方，乃归咎于新附户籍之细民而迁徙之，骚动四千里之地，鸡犬不得宁息。况新附之民，日前兵难流于他所，朝廷许之复业而来归；今乃就附籍者取其数而尽迁之，是法不信于民也！夫有户口而后田野辟，田野辟而后赋税增，臣恐自兹之后，北郡户口不复得增矣！凡此皆臣所谓大过，而足以召灾异者也。臣愿自今朝廷宜录大体，赦小过，明诏天下，备举八议之法，严深刻之吏，断狱平允者则超迁之，奇刻聚敛者则罢黜之，兆民自安，天变自消矣。

昔者周自文、武至于成、康而后教化大行，汉自高帝至于文、景而后号称富庶。文王、武王、高帝之才，非不能使教化行以致富庶也，盖天下之乱，气化之转移，人心之趋向，皆非一朝一夕之故。臣谓天下趋于治也，犹坚冰之将泮也。冰之坚，非太阳一日之光能消之也，阳气发生，土脉微动，然后能使之融释。圣人之治天下，亦犹是也。求治之道，莫先于正风俗，正风俗之道莫先于使守令知所务，使守令知所务莫先于使风宪知所重，使风宪知所重莫先于朝廷知所尚；则必以簿书期会、狱讼、钱谷之不报为可恕，而流俗失世败坏为不可不问，而后正风俗之道得矣。今之守令，以户口、钱粮、簿书、狱讼为急务，至于农桑、学校，王政之本，乃视为虚文而置之不问，此守令未知所务之失也。风宪之司，所以代朝廷宣导风化，条举纲目，至于听讼谳狱，其一事耳。今专以讼狱为要务，虽有忠臣、孝子、义夫、节妇，视为虚文末节而不睱举，此风宪未知所重之失也。守令，亲民之官；风宪，亲临守令之官，未知所务如此，所以求善治而卒未能也。王制论乡秀士升于司徒，司徒升于太学，太学正升诸司马，司马辨论官材，论定然后官之，任官然后爵之，其考之详如此。今使天下郡县生员升于太学，或未数月遽选入官者间亦有之。开国以来，选举秀才不为不多，选任名位不为不重，自今数之，贤者能有几人乎！凡此皆臣所谓求治太速之过也。

日者君之象也，月者臣之象也，五星者乡士庶人之象也。臣愚不知星术，姑以所闻于经、传并摭前世已行之得失者论之。诗曰：‘彼月而食，则维其常。’今日刑于月犹之可也，而日、月相刑，则月敢抗于日者，臣敢抗于君矣。传曰：‘都城过百雉，国之害也。’国家惩宋、元孤立宗室不竞之弊，秦、晋、燕、齐、梁、楚、吴、闽诸国，各尽其地而封之，都城宫室之制，广狭大小，亚于天子之都，赐之以甲兵卫士之盛。臣恐数世之后，尾大不掉，然后削之地而夺之权，则起其怨，如汉之七国，晋之诸王，否则恃险争衡，否则拥众入朝，甚则缘间而起，防之无及也。昔贾谊劝汉文帝早分诸国之地，空之以待诸王子孙，谓力少则易使以义，国小则无邪心。愿及诸王未国之先，节其都邑之制，减其卫兵，限其疆里，亦以待封诸王之子孙。此制一定，然后诸王有圣贤之德行者，入为辅相，其余世为藩辅，可以与国同休，世世无穷矣。”书奏，帝怒，逮问，系死狱中。后无敢言者。

编　诏改中书行省为承宣布政使司。

编　丁巳，十年，春二月，学士承旨宋濂致仕归。

编　夏五月，命韩国公李善长、曹国公李文忠总中书省、都督府、御史台，同议军国重事。诏监察御史巡按州县。

编　制内侍不许读书识字。

纪　有内侍以久侍内庭，从容言及政事；上即日遣还乡，命终身不齿。谕群臣曰：“阉侍之人，朝夕左右，其小忠小信，足以固结君心。及其久也，假威窃权，势遂至于不可抑。朕立法，寺人不得预政事，今决去之，所以惩将来也。”因敕内侍不许读书识字。

编　秋九月，置通政使司。

纪　掌出纳诸司文书、敷奏封驳之事，以曾秉正为之。

编　冬，都督佥事濮真征高丽，被执，不屈，死之。

纪　真被执，高丽王爱其骁勇，欲降之，不从。王怒欲杀之，真曰：“大丈夫有赤心，肯汝屈邪！”即抽刀剖心示之而死。王大惧，遣使入朝谢罪。上嘉真忠节，追封乐浪公，谥忠襄，其子瑜尚在襁褓，即封为西梁侯。

编　十一月，皇孙允炆生。

编　戊午，十一年，春三月，禁奏事关白中书省。

编　以李文焕、费震并为户部侍郎。

纪　上谕吏部曰：“朝廷悬爵禄以待士，资格者为常流设，非为贤才设。今后庶官之有才能而居下位者，当不次用之。”于是以西安府知府李文焕、宝钞提举费震俱为户部侍郎。

编　己未，十二年，春三月，东宫文学傅藻等编春秋本末成，上之。

编　冬十二月，贬右丞相汪广洋于海南，道卒。

纪　御史中丞涂节言刘基为胡惟庸毒死，广洋宜知状。上问广洋，广洋对无是事。上颇闻其实，因责广洋欺绐，谪居海南，行次太平，上复遣使责之，广洋自缢死。

编　庚申，十三年，春正月，丞相胡惟庸谋逆，伏诛。

纪　惟庸等谋逆，诳言所居第井中涌醴泉，邀上往观。驾出西华门，内使云奇知其谋，走冲跸道，勒马言状，气方勃，舌不能达意，上怒其不敬，左右挝捶乱下，奇右臂几折，尚指惟庸第，弗为痛缩。上悟，登城眺察，见惟庸第内兵甲伏屏帷间；即发兵掩捕，拷掠具伏，磔惟庸于市。御史大夫陈宁、都督李玉等皆伏诛。上召云奇，死矣，深悼之，追封右少监，赐葬钟山。

惟庸辞连李善长，群臣请罪之。上曰：“此吾初起时股肱心腹，吾不忍罪之，其勿问。”宋濂、孙慎坐党逆被刑，籍其家，械濂至京，上欲并诛之，皇后谏曰：“民间请一先生尚有始终，不忘待师之礼。宋濂亲教太子、诸王，岂宜若是恝。况濂致仕在家，当不知情。”上意解，濂得发茂州安置。行至夔州，以疾卒。

编　诏罢中书省。

纪　罢丞相等官，升六部官秩，如古六卿之制。夏五月，诏免天下今年田租。

编　燕王之国北平。以葛诚为燕府长史。

编　辛酉，十四年，春三月，编赋役黄册。

编　秋七月，举孝弟力田、贤良方正文学之士。

编　九月，命颍川侯傅友德为征南将军，永昌侯蓝玉、西平侯沐英为副将军，帅师征云南。

纪　友德等帅师征云南，上谕之曰：“云南自昔为西南夷，至汉置吏，臣属中国。今元之遗孽把匝剌瓦尔密等自恃险远，辄害使臣，在所必讨。尔等行师之际，当知其山川形势，以规进取。”师行，上饯于龙江，旌旗蔽江而上。友德师至湖广，分遣都督郭英、胡海洋、陈桓等帅兵五万，由四川永宁趋乌撒，友德等率大兵由辰、沅趋贵州。

编　冬十二月，傅友德等师至普安，攻下之，遂进平曲靖。

纪　元梁王把匝剌瓦尔密，遣司徒平章达里麻将精兵十余万屯曲靖，以拒明师。沐英谓友德曰：“彼谓我师疲于深入，未有虞心；若倍道疾趋，出其不意，破之必矣。”友德是之，遂进师。未至曲靖数里，忽大雾四塞，冲雾而行，阻水，则已临白石江矣。顷之雾霁，达里麻望见大惊，仓皇失措。友德即欲济师，英曰：“我军远来，形势既露，固利速战，然亟济恐为所扼。”乃整师临流，势若欲渡。达里麻悉精锐扼水，英别遣数十人从下流潜渡出其后，鸣金鼓，树旗帜。达里麻急撤众御之，阵动，英乃拔剑督师济江，以猛而善泅者先之，长刀蒙盾，破其前军；敌气索，退数里而阵。明师毕济，友德麾兵进薄之，英纵铁骑捣其中坚，敌遂大败，生擒达里麻，横尸十余里，军声大振，遂平曲靖。友德分遣蓝玉、沐英帅师趋云南，而自以众数万向乌撒，为郭英等声援。把匝剌瓦尔密闻达里麻败，弃城走，挈妻子入晋宁州忽纳砦，驱妻子俱赴滇池死。

编　蓝玉、沐英等师至云南，元右丞观甫保出降，云南遂平。

纪　玉等师至云南之板桥，观甫保出降，诸父老焚香出迎，玉等敕众入城，秋毫无犯，收梁王金印并宫府符信图籍，抚定其民。自九月朔出师迄下云南，仅百余日。

编　壬戌，十五年，春正月，命天下朝觐官各举所知一人。

编　三月，置锦衣卫及镇抚司。

编　夏四月，黜廉州府巡检王德亨，流广平府吏王允道于海外。

纪　德亨上言取西戎水银坑；黜之。允道言磁州临水镇地产铁，请如元时置铁冶都提举司辖之，岁可收铁百余万斤；上命杖之，流海外。

编　五月，遣使求经明行修之士，以秀才曾泰为户部尚书。

纪　广东儒士上治平策数千言，上以其不及用贤，责之。泰，江夏人，有学行，故不次擢用。

编　帝诣国子学行释菜礼。

纪　国学成，上将释菜，令诸儒议礼。议者曰：“孔子虽圣人，臣也，礼宜一奠再拜。”上曰：“圣如孔子，岂可以职位论哉！昔周太祖如孔子庙将拜，左右曰：‘陪臣，不宜拜。’周太祖曰：‘百世帝王之师，敢不拜乎！’遂再拜。朕深嘉其不惑于左右之言。今朕敬礼先师之礼，宜特加尊崇。”儒臣乃定其仪，从之。

编　帝亲录系囚。

纪　上录囚毕，命御史袁凯送东宫覆审，递减之。凯还复命，上问：“朕与东宫孰是？”凯顿首曰：“陛下法之正，东宫心之慈。”上大喜，悉从之。

编　秋八月，皇后马氏崩。

纪　后性恭俭，服澣濯之衣，每诫诸王妃、公主曰：“尔等生长富贵，当为天地惜物。”接妃嫔有恩，被宠生子者待之加厚。太子、诸王虽爱之甚笃，勉令务学，有以器皿衣服相尚者，必切责之。上常前殿决事，或震怒，还宫必问今日处何事？怒何人？因言：“陛下有众子，正好积德，不可纵怒杀人，致死者冤枉。活人性命，乃子孙之福，国祚亦长久。”上每从之。至是病，不肯服药；上强之，终不肯，曰：“死生有命，虽扁鹊，何益！使服药而不瘳，陛下宁不以妾故而杀此诸医乎！”遂崩，年五十一。上痛悼，终身不复立后。

编　九月，诏选高僧分侍诸王。

纪　有僧道衍者，姓姚名广孝，苏州人，幼出家，改名道衍，字斯道。好读书，工诗文，遇异人传术，能预知人休咎，及善术数之学。文皇在燕邸，广孝自请于燕王曰：“殿下若能用臣，臣当奉白帽子与大王戴。”至是，燕王自求广孝于上，许之。

编　征耆儒鲍恂等至，并命为学士；固辞，寻放还。

纪　征崇德鲍恂、上海全思诚、吉安余铨、高邮张长年，既至，入见，年皆七十余，赐坐，顾问者久之，并命为文华殿大学士。恂等固辞，上曰：“免卿早朝，日晏而入。”恂等复以老疾辞，乃放还。

编　置殿、阁学士，以礼部尚书刘仲质为华盖殿大学士，翰林学士宋讷为文渊阁大学士，检讨吴伯宗为武英殿大学士，典籍吴沈为东阁大学士。

编　召方孝孺入见，复遣还。

纪　吴沈荐孝孺学行，召入见，上喜其举动端雅，曰：“此庄士，当老其才用之。”遣还乡。

编　设都察院，以詹徽、林驷为监察御史。

编　癸亥，十六年，春正月，吴沈承制编敬天、忠君、孝亲三事为书，上之，赐名精诚录。

编　秋七月，遣御史录囚于诸省。

编　冬十月，刑部尚书开济以罪诛。

纪　先是济议法巧密，上曰：“竭泽而渔，害及鲲鲕；焚林而田，祸及麛鷇。巧密之法，百姓何堪，非朕所望也！”济强敏综核，善深文，莫能自脱。尝鬻狱，借死囚脱代，狱吏发之，捶狱吏死。至是下济狱而死。

编　十二月，初令儒学岁贡生员。

编　甲子，十七年，春正月，以孔讷袭封衍圣公。

编　三月，颁行科举成式。

纪　凡三年大比，乡试，试三场：八月初九日，试四书义三，经义四，四书义主朱子集注，经义：诗主朱子集传，易主程、朱传、义，书主蔡氏传及古注疏，春秋主左氏、公羊、穀梁、胡氏、张洽传，礼记主古注疏；十二月，试论一，判语五，诏、诰、章、表内科一；十五日，试经史策五。礼部会试以二月，与乡试同，其举人则国子学生、府州县学生、暨儒士未仕官之未入流者应之；其学校训导，专主生徒，罢闲官吏、倡优之家与居父母丧者，俱不许入试。

编　冬十月，以秀才宋矩等十七人为监察御史。

编　十一月，以孔希文为曲阜世职知县。

编　乙丑，十八年，春二月，初昏五星并见。

编　太傅、魏国公徐达卒。

纪　达自北征还，即上将印。自去冬疾作，至是卒，年五十四。上痛悼不已。亲为文祭之，追封中山王，谥武宁，赐葬中山。子四：长辉祖，袭封魏国公；次添福，勋卫；次增寿，左都督；次应绪，都督佥事。女四：长文皇后，次安王妃，次代王妃。

编　会试天下贡士。

纪　取黄子澄第一，练子宁次之。殿试丁显第一，子宁次之，子澄又次之。

编　丙寅，十九年，春二月，置行人司。

编　秋七月，诏举经明行修、练达时务之士，年七十以上者送京师。

编　丁卯，二十年，春正月，诏修阙里孔子庙。

编　二月，帝耕藉田。

编　诏焚锦衣卫刑具。

纪　上闻锦衣卫多以非法讯鞫罪囚，命取其刑具悉焚之，所系囚仍送刑部审理。有军人犯罪当杖，其人尝两得罪宥免，有司请并论前罪诛之。上曰：“前罪既宥，今复论之，则不信矣，使人何所措手足乎！”

编　秋七月，有司请立武学，祀太公，不许。

纪　有司请立武学，祀太公。上曰：“文、武非二涂也，太公从祀帝王庙，罢其旧祀。”

编　戊辰，二十一年，春正月，以御史凌汉为右都御史。

纪　汉鞫狱平恕，人有德汉者遇诸途，厚遗以金。汉曰：“子罪当尔，律有定法，非我私子，何以金为！”上廉得其事，故有是擢。

编　三月，廷试进士。

纪　赐任亨泰等进士及第、出身有差。亨泰，襄阳人，命有司建状元坊以旌之。奉旨建坊自此始。

编　冬十月，以庶吉士解缙为监察御史，寻遣归。

纪　缙，吉水人，七岁能诗文，十八举于乡，连登进士，上亲选为庶吉士，特被宠眷。因上封事，凡万余言，其略曰：“陛下进人不择贤否，授职不量轻重，诚信有间，用刑太繁，每多自悔之时，辄有无及之叹。律以人伦为重，乃有给配夫妇之条，恐伤节义之礼。太常非俗乐可肄，官妓非人道所为，可以禁绝。释、老之壮者宜出之，使复人伦。经咒之妄者悉火之，以杜俗惑。陛下天资清高，而学问不充；善端间发，而心学无素。”上嘉其识，擢为监察御史。时都御史袁泰恣横，无敢言之者，缙历诋其奸状。上虑缙少涵养，将为众所倾，召其父谕之曰：“才之生甚难，而大器者晚成，其以尔子归，益进其学。”又谕缙曰：“后十年来朝，大用尔未晚也。”

编　以卓敬为给事中。

纪　时诸王服饰有拟太子者，敬乘间言于上曰：“陛下于诸王不早辨等威，而使服饰与太子埒。尊卑无序，何以令天下！”上曰：“卿言是也。”

编　己巳，二十二年，春二月，改大宗正院为宗人府，以秦王为宗人令。

编　二月，诏公侯各还其乡，赐赍有差。

纪　上以天下无事，悯诸将老，欲保之，故有是命，上论守成之道曰：“人常虑危，乃不蹈危。车行于峻阪而仆于平地者，慎于难而忽于易也。保天下亦如御车，虽治平，何可不慎！”

编　庚午，二十三年，夏四月，除百官期年奔丧之制。

编　杀韩国公李善长。

纪　先是善长坐他累削禄，既又有以胡惟庸党言者，上亦未之究也。至是，会有星变，其占为大臣当灾。时帝大杀京民之怨逆者，善长请免其亲戚数人。上大怒，遂赐死。

编　诏求仙人张三丰不得，召其徒丘玄清拜太常卿。

纪　三丰不知何处人，洪武初入武当山修炼，寒暑一衲，时称为张邋遢。有问之者，终日不答一语。或与论经书，则津津不绝口。一啖数斗辄尽，辟谷数月亦自若。隆冬，鼾卧雪中，道士丘玄清遇之，遂为弟子。至是上遣使求三丰不得，乃召丘玄清至，与语大悦，拜太常卿。

编　命刘基孙廌袭封诚意伯。

纪　初基爵止其身，不世袭。既而忤胡惟庸，为所害，基子琏为江西参政，又为惟庸党沈立木所胁，卒于官。及惟庸败，上悯思之，故有是命。

编　辛未，二十四年，春二月，改封豫王桂为代王，汉王模为肃王，卫王植为辽王。

编　冬十月，定生员巾服之制。

纪　上亲视，必求典雅，凡三易其制，始定襕衫。

编　擢冯坚为佥都御史。

纪　南丰典史冯坚上言九事，上奇之，超擢为都察院右佥都御史。

编　壬申，二十五年，夏四月，皇太子薨，谥曰懿文。

编　秋七月，窜吴从权、张恒于极边。

纪　岢岚州学正吴从权、山阴教谕张恒，给由至京师，上问民间疾苦，皆对曰：“非职事，不知也。”上曰：“宋儒胡瑗，为苏、湖教授，其教诸生皆兼时务。圣贤之道，所以济世也，民情不知，则所教何事？其窜之极边，命刑部榜谕天下学校。”

编　九月，立嫡长孙允炆为皇太孙。

纪　太孙生而额颅稍偏，性聪颖，善读书，然仁柔少断。帝每令赋诗，多不喜。一日令之属对，大不称旨；复以命燕王，语乃佳。帝常有意易储，翰林学士刘三吾曰：“若然，置秦、晋二王何地？”帝乃止。

编　以修撰黄子澄兼少詹事，侍东宫讲读。

编　以方孝孺为汉中府教授。

纪　蜀献王闻孝孺贤，命世子受学，名其读书之庐曰正学。

编　癸酉，二十六年，春正月，凉国公蓝玉谋逆，伏诛。

纪　初，胡惟庸之叛，有称玉与其谋者，上以其功大，宥不问。后诸老将多没，乃擢为大将，总兵征伐，甚称上意。然玉素不学，性复狠愎，又恃功横暴。有讦其阴事者，上诘责之，玉不为意。至是，命为太傅，玉攘袂大言曰：“我固不当为太师也。”间奏事，上不从，玉惧，退语所亲曰：“上疑我矣。”乃谋反。

时鹤庆侯张翼、普定侯陈桓、景川侯曹震、舳舻侯朱寿、东莞伯何荣、都督黄恪、吏部尚书詹徽、侍郎傅友文及诸武臣尝为玉部将者，玉乃遣亲信召之，晨夜会私宅谋议，集士卒及诸家奴，伏甲将为变。约束已定，为锦衣卫指挥蒋所告。命群臣讯状具实，磔于市，夷三族。彻侯、功臣、文武大吏以至偏裨将卒，坐党论死者可二万人，蔓衍过于胡惟庸。

编　夏四月，太白经天。

编　秋九月，颁大成乐器于天下以祀孔子。

编　诏褒浦江义门郑氏。

纪　浦江郑氏，十世不异爨，长幼至千余人，田赋各有所司，凡出纳虽丝毫咸有文可覆，无敢私。诸妇惟事女工，不与家政。子孙孝谨，执亲丧，哀毁三年，不御酒肉。家畜两马，一出则一为之不食。家以田多，择为粮长，数以事入觐，上识之。后被人妄讦其家与权臣通财，时严通财党与之诛，犯者不问实与不实，必死。其宗长郑濂与从弟湜两人争先就吏，上怜之曰：“我知郑门无是也，人诬之耳。”擢湜福建布政司参政。上问濂治家所以长久之道，对曰：“守家法，不听妇人言而已。”上深嘉之。至是，尚书严震直述其家世孝友以闻，遂下诏褒异之。

编　甲戌，二十七年，秋九月，谪青州民江伯儿戍海南。

纪　青州日照民江伯儿以母病，割胁肉食之，不愈，祷于岱岳，祠誓云：“母病愈则杀子以祀。”既而母病愈，竟杀其三岁子祭之。有司以闻，上怒曰：“父子天伦至重，今贼杀其子，绝灭伦理！亟捕治之，勿使伤坏风化。”遂逮伯儿，杖一百，谪戍海南。

编　寰宇通志成。

纪　方隅之目有八：东距辽东都司，东北至三万卫，西极四川松潘卫，西南距云南金齿，南距广东崖州，东南至福建漳州府，北暨太平大宁卫，西北至陕西、甘肃。纵一万九百里，横一万一千五百里，四裔不与焉。

				编　乙亥，二十八年，夏六月，诏禁黥、刺、、劓、阉割之刑。

编　秋七月，信国公汤和卒。

编　九月，皇明祖训成。

纪　上自为之序曰：“朕观自古国家，建立法制，皆在始受命之君。盖其创业之初，备尝艰苦，阅人既多，历事亦熟，比之生长深宫之主，未谙世故，及僻处山林之士，自矜己长者，甚相远矣。朕与群雄并驱，虑患防微，近二十载，乃能统一海宇，人之情伪亦颇知之，故以所见所行，开导后人，著祖训一篇，立为家法。首尾六年，凡七誊稿，至今方定，岂非难哉！盖俗儒多是古非今，奸吏常舞文弄法，凡我子孙，钦承朕命，毋作聪明，乱我已成之法。”

编　丙子，二十九年，春三月，诏文庙从祀罢扬雄，进董仲舒。

编　冬十月晦，皇曾孙文奎生。

纪　太孙允炆长子也。上以十月数终，又生于晦日，命内庭勿贺。

编　丁丑，三十年，春三月，命儒臣覆阅会试下第卷。

纪　初，会试以翰林学士刘三吾、安府纪善白信蹈充考试官，取宋琛等五十二人，中原、西北士子无与名者。三月殿试赐进士，以闽县陈为第一。被黜者咸以不公为言。上大怒，命儒臣覆阅下第卷。或传三吾与信蹈至阅卷官所，属以卷之最陋者进呈。上验之，果为不堪文字，益怒，谓为胡、蓝二党，命刑部拷讯。三吾、信蹈、赞善司宪三人为蓝党，侍读张信、司直张谏、校书严叔载等皆为胡党，惟侍读戴彝不与焉。诏三吾谪戍边，余皆弃市。于是覆阅取六十一人，皆北人也。

编　夏五月，大明律诰成。

编　秋九月，诏天下每乡里各置木铎。

纪　上命户部令天下人民，每乡里各置木铎，选年老者，每月六次持铎徇于道路。又令民每时置一鼓，凡遇农桑时月，晨起击鼓会田所，怠惰者里老督责之，里老不劝督者罚。遇婚姻、死丧吉凶等事，一里之内，互相赒给。

编　戊寅，三十一年，春三月，以齐泰为兵部尚书。

编　夏五月，上不豫。

编　闰月，帝崩，太孙允炆即位。

纪　帝崩，年七十一。遗诏止诸王入临、会葬。燕王入，将至淮安，齐泰言于帝，令人赍敇使还国；燕王不悦。

编　葬孝陵。

编　六月，上皇祖考大行皇帝谥曰钦明启运峻德成功统天大孝高皇帝，庙号太祖。尊母吕氏为皇太后。

编　以蹇义为吏部右侍郎，夏原吉为户部右侍郎。命兵部尚书齐泰、太常寺卿黄子澄与参国事。

编　秋七月，以方孝孺为翰林院侍讲，直文渊阁。以董伦为礼部侍郎，兼翰林院学士。王仲为国子监博士。

编　逮周王至京，废为庶人。

纪　户部侍郎卓敬密奏裁抑宗藩，疏入不报。于是燕、周、齐、湘、代、岷诸王颇相煽动，有流言闻于朝，帝患之，谋诸齐泰。泰与黄子澄首建削夺议，乃以事属泰、子澄。泰谓子澄曰：“燕握重兵，且素有大志，当先削之。”子澄曰：“不然。燕预备久，卒难图，宜先取周，剪燕手足，燕即可图矣。”乃命曹国公李景隆调兵卒至河南围之，执周王及其世子、妃嫔送京师，削爵为庶人，迁之云南。燕王见周王被执，且齐泰、黄子澄用事，遂简壮士为护卫，以句逃军为名，异人术士多就之。

初，道衍尝游嵩山佛寺，遇鄞人袁珙，珙相之曰：“宁馨胖和尚乃尔邪！目三角，彯白，形如病虎，性必嗜杀，他日刘秉忠之流也。”道衍大笑，因此自负。至是，荐珙相术于燕王。王使召之至，令使者与饮于酒肆，王服卫士服，偕卫士九人入肆沽，珙趋拜燕王前曰：“殿下何自轻如此！”燕王阳不省曰：“吾辈皆护卫校士也。”珙不对。乃召入详叩之，珙稽首曰：“殿下异日太平天子也。”燕王恐人疑，乃佯以罪遣之，既而密召入邸。

编　冬十月，荧惑守心。

纪　四川岳池教谕程济通术数，上书言：“北方兵起，期在明年。”朝议以济妄言，召入，将杀之，济曰：“陛下幸囚臣，至期无兵，杀臣未晚也。”乃囚济于狱。

编　十一月，诏加魏国公徐辉祖太子太傅，与李景隆同掌六军以图燕。

纪　燕、齐有告变者，帝问黄子澄曰：“孰当先？”子澄曰：“燕王久称病，日事练兵，且多置异人术士左右，此其机事已露，不可不急图之。”复召齐泰问曰：“今欲图燕，燕王素善用兵，北卒又劲，奈何？”泰对曰：“今北边有寇警，以防边为名，遣将戍开平，悉调燕藩护卫兵出塞，去其羽翼，乃可图也。”从之。乃以工部侍郎张昺为北平左布政使，谢贵为都指挥使，俾察燕王动静。徐辉祖，燕王妃同产兄也，时以燕事密告之帝，大见信用，诏加太子太傅，与李景隆同掌六军，协谋图燕。





明鉴易知录卷三


明纪


建文皇帝


编　己卯，建文皇帝建文元年，春正月，燕王遣长史葛诚入奏事。

编　帝密问诚燕邸事，诚具以实告。遣诚还燕，使为内应。至则燕王察其色异，心疑之。

编　二月，尊皇考懿文太子为兴宗孝康皇帝，皇妣常氏为孝康皇后。

编　对弟允熥为吴王，允为衡王，允为徐王。

编　立子文奎为皇太子。

编　燕王来朝。

纪　燕王入觐，行皇道入，登陛不拜。监察御史曾凤韶劾王不敬，帝曰：“至亲勿问。”户部侍郎卓敬密奏曰：“燕王智虑绝人，酷类先帝。夫北平者，强干之地，金、元所由兴也，宜徙封南昌，以绝祸本。”帝览奏，袖之，翼日语敬曰：“燕王骨肉至亲，何得及此？”敬曰：“隋文、杨广，非父子邪！”帝默然，良久曰：“卿休矣。”

编　三月，燕王还国。

纪　燕王归国即托疾，久之，遂称笃。

编　夏四月，遣使执湘王柏，湘王自焚死。

纪　人告岷王梗不法事，削其护卫，诛其导恶指挥宗麟，废为庶人。又以湘王柏伪造钞及擅杀人，降敕切责，仍遣使以兵迫执之。湘王曰：“吾闻前代大臣下吏，多自引决，身高皇帝子，南面为王，岂能辱仆隶手求生活乎！”遂阖宫自焚死。又以人告齐王榑阴事，诏至京，废为庶人，拘系之。幽代王桂于大同，废为庶人。未几，靖难兵起。

编　燕世子高炽及其弟高煦、高燧至京师，寻遣还。

纪　太祖小祥，燕王遣三子入临，或曰：“不宜偕往。”王曰：“令朝廷勿疑也。”及至京，齐泰请并留之，黄子澄曰：“不可。疑而备之，殆也，不若遣还。”世子兄弟皆魏国公徐辉祖甥，辉祖察高煦有异志，密奏曰：“三甥中独高煦勇悍无赖，非但不忠，且叛父，他日必为大患。”帝以问辉祖弟增寿及驸马王宁，皆庇之，乃悉遣归国。

初，世子入京，燕王大忧悔，及归，喜曰：“吾父子复得相聚，天赞我也。”已而燕兵起，高煦戮力为多，帝曰：“吾悔不用辉祖之言！”

编　六月，下诏让燕，逮燕府官属。

纪　燕护卫百户倪谅上变告燕官校于谅、周铎等阴事，逮系至京，皆戮之。有诏责燕王，王乃佯狂称疾，走呼市中，夺酒食，语多妄乱，或卧土壤弥日不苏。张昺、谢贵入问疾，王盛夏围炉摇颤，曰：“寒甚。”宫中亦杖而行。朝廷稍信之。长史葛诚密告昺、贵曰：“燕王本无恙。公等勿懈。”会燕王使其护卫百户邓庸诣阙奏事，齐泰请执讯之，具言王将举兵状，泰即发遣使往逮燕府官属，密令谢贵、张昺图燕，使约长史葛诚、指挥卢振为内应。以北平都指挥张信为燕王旧所信任，密敕之使执燕王。信受命，忧甚，不敢言。母疑问之，信以告，母惊曰：“不可。吾故闻燕王当有天下。王者不死，非汝所能擒也。”信乃往燕邸请见，召入，拜于床下。王佯为风疾不能言，信曰：“殿下无尔也，有事当以告臣。”王曰：“疾非妄也。”信曰：“殿下不以情语臣，上擒王矣，当就执；如有意，勿讳臣。”王见其诚，下拜曰：“生我一家者子也！”乃召僧道衍至谋事，适暴风雨，檐瓦堕，王心恶之，色不怿。道衍以为祥，王谩骂：“和尚妄，乌得祥！”道衍曰：“殿下不闻乎？飞龙在天，从以风雨，瓦坠，天易黄屋耳。”王喜，遂令护卫指挥张玉、朱能等帅壮士八百人入卫。贵等以在城七卫并屯田军士围王城，又以木栅断端礼等门。未几，削爵及逮官属诏至。

编　秋七月，燕王棣杀北平左布政使张昺、都指挥使谢贵等，遂发兵反。

纪　谢贵、张昺督诸卫士，皆甲，围府第，索所逮诸官属，飞矢入府内。燕王与张玉、朱能等谋曰：“彼军士满城市，吾兵甚寡，奈何？”朱能曰：“先擒杀贵、昺，余无能为矣。”王曰：“是当以计取之。今奸臣遣使来逮官属，依所坐名收之。即令来使召贵、昺，付所逮者。贵、昺必来，来则擒之，一壮士力耳。”明日，王称疾愈，御东殿，官僚入贺。王先伏壮士左右及端礼门内，遣人召贵、昺，不来，复遣官属内官以所就逮名往，乃至。王曳杖坐，赐宴行酒，出瓜数器，曰：“适有进新瓜者，与卿等尝之。”王自进片瓜，忽怒，且詈曰：“今编户齐民，兄弟宗族尚相恤；身为天子亲属，旦夕莫必其命，县官待我如此，天下何事不可为乎！”掷瓜于地。护卫军皆怒，前擒贵、昺，捽卢振、葛诚等下殿。王投杖起曰：“我何病，迫于若奸臣耳！”遂曳贵、昺等，皆斩之。贵、昺诸从人在外者尚未知，见贵、昺移时不出，各稍稍散去；围王城将士闻贵、昺已被执，亦溃散。

明日，燕王誓师以诛齐泰、黄子澄为名，去建文年号，仍称洪武三十二年，署官属。以张玉、朱能、丘福为都指挥佥事，拜卒金忠为燕纪善。王下令谕将士曰：“予太祖高皇帝之子，今为奸臣谋害。祖训云：‘朝无正臣，内有奸逆，必举兵诛讨以清君侧之恶。’用率尔将士诛之；罪人既得，法周公以辅成王。尔等其体予心。”

编　燕王棣上书请诛齐泰、黄子澄；诏削燕王属籍。

纪　燕王上书曰：“皇考太祖高皇帝艰难百战定天下，成帝业传之万世，封建诸子，巩固宗社为磐石计。奸臣齐泰、黄子澄包藏祸心，、榑、柏、桂、梗五弟，不数年间，并见削夺，柏尤可悯，阖室自焚。圣仁在上，胡宁忍此！盖非陛下之心，实奸臣所为也。心尚未足，又以加臣。臣守藩于燕二十余年，寅畏小心，奉法循分，诚以君臣大分，骨肉至亲，恒思加慎，为诸王先，而奸臣跋扈，加祸无辜，执臣奏事人，箠楚刺爇，备极苦毒，迫言臣谋不轨，遂分宋忠、谢贵、张昺等于北平城内外围守臣府。已而护卫人执贵、昺，始知奸臣欺诈之谋。窃念臣于孝康皇帝同父母兄弟也，今事陛下如事天也。譬伐大树，先翦附枝，亲藩既灭，朝廷孤立，奸臣得志，社稷危矣！臣伏睹祖训有云：‘朝无正臣，内有奸恶，则亲王训兵待命，天子密诏诸王统领兵讨平之。’臣谨俯伏俟命。”书奏，诏削燕王属籍。

编　燕张玉攻蓟州，都督指挥马宣死之。

纪　燕王以郭资守北平，出师次通州，指挥房胜以城降。张玉曰：“不先定蓟州，将为后患。”时都督指挥马宣严兵守蓟州，燕王命玉帅兵往攻。玉使人谕之，不下；环城攻之，宣帅众出战，败被执，骂不绝口，遂死之。指挥毛遂以蓟州降。

编　燕兵陷怀来，都指挥使余瑱、都督宋忠等皆死之。

纪　先是宋忠率兵三万屯开平，寻自开平率兵至居庸关，不敢进，退保怀来。时余瑱守居庸，燕王令指挥徐安、钟祥等击瑱，瑱且守且战，援兵不至，乃弃关走怀来依宋忠。燕王曰：“宋忠握兵怀来，必争居庸，宜乘其未至击之。”诸将皆曰：“彼众我寡，难以争锋，击之未便，宜固守以待其至。”王曰：“当以智胜，难以力取。彼众新集，其心不一，宋忠轻躁寡谋，很愎自用，乘其未定，击之必破矣。”遂率马步精锐八千，卷甲倍道而进。

先是宋忠绐将士云：“尔等家在北平城中，皆为燕兵所杀，尸积道路。”欲以激怒将士。燕王令其家人张树旗帜为先锋，众遥识旗帜，呼其父兄子弟相问劳，无恙，辄喜，谓：“宋都督欺我！”倒戈走。宋忠帅余众仓皇列阵未成，王麾师渡河，鼓噪而前。都指挥孙泰先登，颇有斩获，燕王择善射者射泰，中之，流血被甲，慷慨裹血而战，奋呼陷阵死。忠军大败，奔入城，燕兵乘之而入。忠匿于厕，搜获之，并执余瑱，皆不屈死。当时诸将校为燕师所俘者百余人，皆不肯降，发愤死。

燕兵既克怀来，山后诸州皆不守，而开平、龙门、上谷、云中守将往往降附矣。

编　命长兴侯耿炳文等帅师讨燕。

纪　时帝方锐意文治，日与方孝孺等讨论周官法度，以北兵为不足忧。黄子澄谓北兵素强，不早御之，恐河北遂失。乃以耿炳文佩大将军印，驸马都尉李坚为左副将军，都督宁忠为右副将军，帅师北伐。子澄又请命安陆侯吴杰、江阴侯吴高、都督都指挥盛庸、潘忠、杨松、顾成、徐凯、李文、陈晖、平安等帅师并进。擢程济为翰林编修，充军师，护诸将北行。吴杰等各帅偏师步骑，号百万，数道并进，期直捣北平，檄山东、河南、山西三省合给军饷。帝诫诸将士曰：“昔萧绎举兵入京，而令其下曰‘六门之内，自极兵威’，不祥之极。今尔将士与燕王对垒，务体此意，毋使朕有杀叔父名。”

编　八月，耿炳文与燕师战于真定，败绩，遣李景隆代将。

纪　炳文等率兵三十万至真定，徐凯率兵十万驻河间，潘忠驻莫州，杨松帅先锋九千人据雄县，约忠为应。张玉往觇炳文营还，报燕王曰：“炳文军无纪律，其上有败气，无能为。潘忠、杨松扼吾南路，宜先擒之。”燕王悦，躬擐甲胄，帅师至涿州。壬子，晡时，渡白沟河，谓诸将曰：“今日中秋，彼不备，饮酒为乐，此可破也。”夜半至雄县，缘城而上，松与麾下九千人皆战死。燕王度潘忠在莫州，未知城破，必引众来援，谕诸将曰：“吾必生擒潘忠。”诸将未喻，遂命谭渊领兵千余，渡月样桥，伏水中，领军士数人伏路侧，望忠等接战，即举炮。既而忠等果至，王进兵逆击之，路旁炮举，水中伏兵起据桥；忠战败，趋桥不得，燕兵腹背夹击，遂生擒忠，余众多溺死。

燕王问诸将帅所向，玉曰：“当径趋真定，彼众新集，我军乘胜，可一鼓破之。”王曰：“善！”即趋真定。耿炳文部将张保来降，保言：“炳文兵三十万，先至者十三万分营滹沱河南北。”燕王厚抚保，遣归诈言“保兵败被执，幸守者困得脱，窃马归。”又令言雄、莫败状，燕兵旦夕且至。诸将请曰：“今由间道，不令彼知，盖掩其不备，奈何遣保告之？”王曰：“不然。”始不知彼虚实，故欲掩袭之。今知其半营河南北，则当令知我至，其南岸之众必移于北，并力拒战，一举可尽歼之，兼使知雄县、莫州之败以夺其气，兵法所谓‘先声后实’也。若径薄城下，北岸虽胜，南岸之众乘我战疲，鼓行渡河，是我以劳师当彼逸力也。”

壬戌，燕王率三骑先至真定东门，突入其运粮车中，擒二人讯状，南岸营果北移。王率轻骑数十，绕出城西南，破其二营。炳文出城迎战，张玉、谭渊、马云、朱能等率众奋击，燕王以奇兵出其背，循城夹击，横贯南阵，炳文大败，奔还。朱能与敢死士三十余骑，追奔至滹沱河东，炳文众尚数万，复列阵向能。能奋勇大呼，冲入炳文阵，阵众披靡，自相蹂躏，死者无算，弃甲降者三千余人。骑士薛禄引槊中李坚，坠马，获之。甯忠、顾成及都指挥刘燧皆被执。燕王谓坚至亲，送北平，道卒。谓成先朝旧人，解其系，与语曰：“皇考之灵，以汝授我。”因语以故，言已，泣下，成亦泣，遂遣人护送北平，令辅世子居守。

炳文奔入真定，合门固守。燕兵攻城，三日不能下，燕王还北平。帝闻，怒曰：“老将也而摧锋，奈何！”黄子澄曰：“胜败常事，毋足虑。聚天下之兵，得五十万，四面攻北平，众寡不敌，必成擒矣。”曰：“孰堪将者？”子澄曰：“李景隆可。向用景隆，今破矣。”遂遣景隆代炳文，临行，赐景隆通天犀带，亲饯之江浒。复赐斧钺，俾专征伐，不用命者僇之。召炳文回。

编　九月，镇守辽东江阴侯吴高与耿、杨文帅师围永平。

编　李景隆师屯河间。燕王棣帅师援永平，吴高保退山海关；诏削高爵，徙广西。

纪　景隆乘传至德州，收集耿炳文败亡将卒，并调各路军马五十万，进营于河间。燕王闻之，呼景隆小字曰：“李九江，膏粱竖子耳，寡谋而骄，色厉而馁，未尝习兵见阵，辄予以五十万众，是自坑之也。然吾在此，彼不敢至，今往援永平，彼知我出，必来攻城，回师击之，坚城在前，大军在后，必成擒矣。”诸将曰：“北平兵少，奈何？”王曰：“城中之众，以战则不足，以守则有余。兵出在外，奇变随用，吾出非专为永平，直欲诱九江来就擒耳。吴高怯不能战，闻我来，必走，是我一举解永平围，且破九江也。”遂行，而诫世子居守，曰：“景隆来，坚守毋战也。”

壬申，燕军援永平，诸将请守芦沟桥，王曰：“方欲使九江困于坚城之下，奈何拒之？”燕师猝至永平，吴高不能军，退保山海关。燕兵奔之，斩首数千级。王曰：“高虽怯，行事差密，杨文勇而无谋，去高，文不足虑也。”乃遣人贻二人书，盛誉高而诋文，帝闻之，削高爵，徙广西，独命文守辽东。

编　冬十月，燕兵袭大宁，执宁王权还北平。

纪　初，太祖诸子，燕王善战，宁王善谋。洪武中，燕王受命巡边，至大宁，与宁王相得甚欢。燕王既起兵，而朝廷疑宁王与燕合，削其三护卫。燕王闻之，喜曰：“此天赞我也，取大宁必矣。”乃为书贻宁王，而阴帅师兼程趋大宁，袭破其西门。燕王驻师城外，遂单骑入城会宁王，执手大恸，言“北平旦夕且破，非吾弟表奏，吾死矣”。宁王为草表谢，请赦。居数日，情好甚洽。燕王锐兵出伏城外，诸亲密吏士稍稍得入城，遂令阴结三卫渠长闾左思归士，皆喜，定约。燕王辞去，宁王出饯郊外，伏兵起，执宁王，诸骑士卒一呼皆集，遂拥宁王入关。燕兵益盛，于是宁府妃妾、世子皆携其宝货随宁王还北平。

编　李景隆进师攻北平。十一月，燕王棣兵至，击之，景隆败，走还德州。

纪　景隆闻燕兵攻大宁，帅师进渡芦沟桥，喜曰：“不守此桥，吾知其无能为矣！”遂薄城下，筑垒九门。景隆攻丽正门，几破，城中妇女并乘城，掷瓦砾，景隆令不严，骤退。北平守益坚，燕世子选勇士夜缒城砍营，南军扰乱，退营十里。惟都督瞿能奋勇，与其二子帅精骑千余杀入张掖门，锐不可当，后不继，乃勒兵以待；景隆忌能成功，使人止之，候大军至俱进。于是城中连夜汲水灌城，天寒冰结，明日，不得登。

十一月，景隆移营向河西，先锋都督陈晖渡河而东。燕王率兵至孤山，列阵于北河西，河水难渡，是日雪，默祷曰：“天若助予，则河冰合。”是夜冰果合，遂率师击败陈晖兵，晖众跳冰遁，冰乃解，溺死无算。燕王见景隆兵动，以奇兵左右夹击，连破七垒，逼景隆营。燕中军将张玉等列阵而进，至城下，城中亦出兵，内外交攻，景隆不能支，宵遁。翌日，诸军始闻景隆走，乃弃兵粮，晨夜南奔。景隆还德州。

景隆既败，黄子澄等匿不以闻。帝曰：“外间近传军不利，果何如？”子澄曰：“闻交战数胜，但天寒士卒不堪，今暂回德州，待来春更进。”子澄遂遣人密语景隆，隐其败，勿奏。

编　燕王棣复上书自理，以诛齐泰、黄子澄传檄天下。

编　十二月，加李景隆太子太师。

纪　景隆之败，黄子澄既不以闻，且云屯德州合各处军马，期以明年春大举，故有是命。燕王谕诸将曰：“李九江集众德州，将谋来春大举，我欲诱之，以敝其众。今帅师征大同，大同告急，景隆势必来援，南卒脆弱，苦寒之地，疲于奔命，冻馁逃散者必多，善战者因其势而利导之。”诸将曰：“善。”遂帅师出紫荆关，攻广昌，守将杨宗以城降。

编　罢兵部尚书齐泰、太常寺卿黄子澄。

纪　以燕王疏列二人罪也。二人名虽罢退，实筹画治兵如故。

编　蓟州镇抚曾浚起兵攻北平，不克，死之。

编　以练子宁为吏部左侍郎，茹瑺为兵部尚书。

编　庚辰，二年，春正月，燕王棣帅师下蔚州，遂进攻大同。

纪　燕王进兵围蔚州，指挥王忠、李远以城降，遂进攻大同。李景隆帅师救大同，出紫荆关。燕王由居庸关入还北平。景隆军冻馁死者甚众，堕指者十二三，委弃铠仗于道，不可胜纪。

编　夏四月，李景隆与武定侯郭英、安陆侯吴杰合军北伐，战于白沟河，败绩。

纪　景隆自德州进兵，过河间，前锋将至白沟河，英等过保定，期于白沟河合势同进。燕王帅诸将进驻固安，谓丘福等曰：“李九江等皆匹夫，无能为，惟恃其众耳。然众岂可恃也？人众易乱，击前则后不知，击左则右不应，将帅不专，政令不一，甲兵粮饷，适足为吾资耳。尔等但秣马厉兵以待。”张玉请先往驻白沟以逸待劳，燕王从之。燕兵渡五马河，驻营苏家桥。燕王见兵刃有火光，如球击，金铁铮铮作声，弓弦皆鸣，喜曰：“此胜兆也。”

帝虑景隆轻敌，乃遣魏国公徐辉祖帅京军三万为殿，星驰会之。

己未，景隆及郭英、吴杰等合军六十万，号百万，次于白沟河，列阵以待。景隆前锋都督平安伏精兵万骑邀击。燕王曰：“平安竖子，从吾出塞，识吾用兵，以故敢为先锋。今日吾先破之。”安骁勇善战，锋初交，安奋矛率众而前，都督瞿能父子亦奋跃，所向披靡，杀伤燕兵甚众，燕兵遂却。燕有内官狗儿者，亦敢勇，率千户华聚力战河北岸，百户谷允入阵，得级七，燕王亲率兵夹击，杀数千人，都指挥何清被执，至夜深始各收军还。燕王从三骑殿后，迷失道，下马伏地视河流，辨东西，始知营，自上流仓猝渡河而北。

燕王既收军还营，夜秣马待战，使张玉将中军，朱能将左军，陈亨将右军为先锋，丘福将骑兵继之，马步十余万。黎明，燕军毕渡，瞿能率其子捣房宽阵，平安翼之；宽阵披靡，擒斩数百人。张玉等见宽败，有惧色，燕王曰：“胜负常事耳。彼兵虽众，不过日中，保为诸君破之。”即麾精锐数千突入左掖，高煦率张玉等军齐进。燕王先以七骑驰击之，南军飞矢如注，射王马，凡三被创，三易之，马却阻于堤，几为瞿能所及。燕王急走登堤，佯麾鞭若招后继者，景隆疑有伏，不敢上堤，而燕王复率众驰入阵，斩其骑数人。平安斩陈亨于阵，高煦见事急，帅精骑数千前与王合。日薄午，瞿能复引众跃而前，大呼灭燕，斩其骑百余人。越嶲侯俞通渊、陆凉卫指挥滕聚复引众赴之。会旋风起，折大将旞，南军相视而动，燕王乃以劲骑绕出其后，突入驰击，与高煦骑兵合杀瞿能父子于阵，平安与朱能战亦败，于是列阵大崩，奔走之声如雷。通渊与聚等皆死，燕兵追至其营，乘风纵火，燔其营垒。郭英等溃而西，李景隆溃而南，委弃器械辎重山积，斩首及溺死者十余万。景隆单骑走德州。壬戌，燕王进攻德州。

编　五月，李景隆奔济南，燕兵入德州，济阳儒学教谕王省死之。

纪　燕兵入德州，籍吏民，收府库，获粮百余万，自是兵食益饶。哨骑至济阳，执教谕王省，既而释之。省还，升明伦堂，集诸生曰：“此堂名‘明伦’。今日君臣之义何在？”遂大哭，诸生亦哭，以头触柱而死。

编　燕王棣帅兵围济南，参政铁铉等击却之，遂复德州。

纪　先是山东参政铁铉方督饷赴李景隆军，会景隆师溃东奔，铉与参军高巍酌酒同盟，收集溃亡守济南，相与慷慨涕泣，以死自誓。及景隆奔就铉，燕王令诸将乘胜倍道而进。庚辰，至济南，景隆众尚十余万，仓猝出战，布阵未定，燕王帅精骑驰击之，景隆复大败，单骑走。于是燕兵列阵围之，铉督众悉力捍御。事闻，乃升铉为山东布政司使，召李景隆还，以左都督盛庸为大将军，右都督陈晖副之。

燕王围济南久不下，乃堰城外诸溪涧水灌城，城中人大惧，铉曰：“无恐，计且破之。”乃议令军中诈降，迎燕王人，约壮士悬铁板伏城上，王且入则下铁板，拔桥。计定，乃撤守具出居民，伏地请曰：“奸臣不忠，使大王冒霜露，为社稷忧。然东海之民，不习兵革，见大军压境，不识大王安天下、子元元之意，或谓聚而歼之。请大王退师十里，单骑入城，臣等具壶浆而迎。”燕王大喜，亟下令退军。王乘骏骑徐行，张盖率劲骑数人渡桥直至城下，城门开，守陴者皆登城伏堵间，燕王比入门，门中人呼千岁，铁板亟下，伤燕王马首。王惊，易马而驰。济南人挽桥，桥则坚，燕王竟从桥逸去，复合兵围济南。铉令守陴者骂，燕王大怒，乃以炮击城，垂破；铉书高皇帝神牌悬城上，燕兵不敢击。铉每出不意，募壮士突击燕兵，破之。燕王愤甚，计无所出，僧道衍进曰：“师老矣，请暂还北平以图后举。”于是撤围还北平，铉及盛庸等兵乘势追之，遂复德州，兵势大振。上即军中擢铉为兵部尚书，赞理大将军军事，封盛庸为历城侯。

编　九月，诏大将军盛庸总平燕师北伐。

纪　于是副将军吴杰进兵定州，都督徐凯等屯沧州。

编　冬十月，燕王棣帅兵袭沧州，城陷，徐凯等屯沧州。

编　十二月，大将军盛庸、参军铁铉等及燕王棣战于东昌，大败之，杀燕将张玉，燕军奔还。

纪　燕王率兵至汶上，掠济宁，盛庸、铁铉蹑其后，营于东昌。乙卯，燕兵向东昌，庸与铉等背城而阵，具烈火器、毒弩以待。燕军至即鼓噪前薄，尽为火器所伤。会平安兵至，与庸军合，于是庸麾兵大战。燕王以精骑冲左掖，入中坚，庸军围燕王数重，朱能率蕃骑冲入，奋力死战，翼燕王出。张玉不知王已出，突入阵救之，没于阵，庸军乘胜擒斩万余人。燕兵大败，遂北奔，庸趣兵追之，复击杀者无算。

是役也，燕王数危甚，诸将奉帝诏，莫敢加刃。至是奔北，燕王独以一骑殿后，追者数百人不敢迫。适高煦领指挥华聚等至，击退庸兵而去。燕王闻张玉败没，乃痛哭曰：“胜负常事，不足虑；艰难之际，失此良辅，殊可悲恨！”师还，与诸将语，每及东昌事，曰：“自失张玉，吾至今寝食不安。”遂涕下不已。

编　辛巳，三年，春正月，诏复齐泰、黄子澄官，仍领军国事。

纪　东昌捷至，诏褒赏将士，召泰、子澄还朝，仍领军事。享太庙，告东昌之捷。

编　二月，燕王棣帅师南下。

纪　初，燕王师出，僧道衍曰：“师行必克，但费两日耳。”及自东昌还，道衍曰：“两日，昌也，自此全胜矣。”至是，燕王因激劝将吏，召募勇敢。以图进取。乙未，帅师南出。己酉，师至保定。

盛庸合诸军二十万驻德州，吴杰、平安出真定。燕王与诸将议所向，丘福等言：“定州城池未固，攻之可拔。”王曰：“野战易，攻城难。今盛庸聚德州，吴杰、平安驻真定，相为掎角，攻城未拔，顿师城下，必合势来援。坚城在前，强敌在后，胜负未可决也。今真定相距德州二百余里，我军界其中，敌必出迎战；取其一军，余自胆破。”诸将曰：“军介两敌，使彼合势夹攻，吾腹背受敌，奈何？”王曰：“百里之外，势不相及。两军相薄，胜败在呼吸间，虽百步不能相救，况二百里哉！”明日遂移军东出。

编　三月，盛庸及燕兵战于夹河，败绩，庸走还德州。

纪　燕王师次滹沱河，盛庸军夹河为营，燕兵由陈家渡过河逆之。辛巳，庸军及燕兵遇于夹河，燕王以步骑万余薄庸阵，攻其左掖，庸军拥盾自蔽，矢刃不能入。燕军预作长，约六七尺，横贯铁钉于端，钉末有逆钩，令勇士直前掷之，直贯其盾，亟不得出，动则牵连。乘隙急攻之，庸军弃盾走，燕兵蹂阵而入，南军奔溃。壬午复战，相持不决，忽东北风大起，尘埃涨天，沙砾击面，两军瞇目，咫尺不见人。北军乘风大呼，纵左右翼横击之，庸军大败，弃兵走。燕兵追至滹沱河，践溺死者不可胜计。庸走德州。燕王战罢还营，尘土满面，诸将不能识，闻语声始趋进见。

编　诏窜逐齐泰、黄子澄于外，籍其家以谢燕。

编　闰月，吴杰等及燕兵战于藁城，败绩。

纪　杰、平安自真定引军出滹沱河，距燕军七十里。燕王闻之，趣兵渡河，循河行二十里，与杰军遇于藁城，会日暮。明日，杰等列方阵于西南以待，燕王亲率骁骑循滹沱河绕出阵后，会大风起，发屋拔树，燕军乘之，杰等师大溃。燕王麾兵四向蹙之，斩首六万余级，追奔至真定城下，杰、安走入城。燕兵自白沟至藁城，三捷皆有风助之。

编　夏四月，燕王棣上书请召还吴杰等师，帝遣使赍书报之。

纪　燕王兵次于大名，闻齐泰、黄子澄皆窜逐，乃上书，称臣燕王棣，大略言：“比闻齐泰、黄子澄皆已窜逐，臣一家喜有更生之庆，而将士皆曰‘恐非诚心，姑以饵我。不然，吴杰、平安、盛庸之众当悉召还，而今犹集境上，是奸臣虽出，而其计实行。’臣思其言，恐亦人事或然也，故不敢遽释兵。惟陛下断而行之，毋为奸邪所敝。”书上，帝以示方孝孺及侍中黄观，孝孺对曰：“诸军大集，燕兵久羇大名，暑雨为沴，不战自疲。急令辽东诸将入山海关攻永平，真定诸将渡卢沟桥捣北平；彼顾巢穴归援，我以大军蹑其后，必成擒矣。今宜且舆报书，往返逾月，彼心懈而众离，我谋定而势合，机不可失也。”帝曰：“善。”命孝孺草诏赦燕王父子及诸将士罪，使归本国，勿预兵政，仍复王爵，永为藩辅。遣大理少卿薛嵓赍往燕师。

嵓赍诏至，燕王读之怒，问嵓临行上何言？嵓曰：“上言殿下旦释甲谒孝陵，暮即旋师。”燕王曰：“嚄，是不可绐三尺儿！”嵓惶恐不能对。诸将请杀嵓，燕王曰：“嵓天子命使，毋妄言。”嵓战栗，流汗被体。留数日，遣中使送出境，语之曰：“归为老臣谢天子。天子素爱厚臣，一旦为权奸谗构，以至于此。臣不得已，为救死计耳。幸蒙诏罢兵，臣一家不胜感戴，但奸臣尚在，大军未还，臣将士存心狐疑，未有遽散。望皇上诛权奸，散天下兵，臣父子单骑归阙下，惟陛下命之。”嵓归至京，方孝孺私就问燕事，嵓具以告，且曰：“燕王语直而意诚。”又言其将士同心，南师虽众，骄惰寡谋，未见可胜，孝孺默然。嵓入见帝，亦备述前意。帝语孝孺曰：“诚如嵓言，曲在朝廷，齐、黄误我矣。”孝孺恶之曰：“此为燕游说也。”

编　五月，燕王棣遣都指挥李远烧南军积聚。

纪　燕师驻大名，吴杰、平安发兵断北平饷道，燕王遣指挥武胜复奏书于朝，大略言：“朝廷许罢兵，而盛庸等攻北绝粮饷，与诏旨背驰。”帝得书有罢兵意，以示方孝孺曰：“此孝康皇帝同产弟，朕叔父也。吾他日不见宗庙神灵乎！”孝孺曰：“陛下果欲罢兵邪？即兵一罢，散不可复聚，彼长驱犯阙，何以御之？今军声大振，计捷书当不远，愿陛下毋惑甘言。”上然之，缚胜下锦衣狱。燕王闻之，怒曰：“候命三月，今武胜见执，是其志不可回矣。彼军驻德州，资粮所给，皆道徐、沛，以轻骑数千邀焚之，德州必困。若来求战，吾严师待之，以逸待劳，可必胜。”诸将皆曰：“善。”乃遣李远等帅轻骑六千诣徐、沛，令易士卒甲胄与南师同，插柳枝于背为识。远等至济宁、谷城，尽焚军兴以来积聚。丘福、薛禄合兵攻济州，破其城，遂掠沙河、沛县。南军不之觉，粮船数万艘，粮数百万，悉为所焚，军资器械俱为煨烬，河水尽热，漕运军士散走。京师大震，德州粮饷遂艰。

编　秋七月，遣张安遗燕世子高炽书。

纪　方孝孺门人林嘉猷尝居北平邸中，知高煦、高燧弗恭于燕世子。中官黄俨素奸险，方曲事高燧。高燧与世子协守北平，高煦从燕王军，时时倾世子。而是时河北师老无功，德州饷道绝，孝孺乃言于上曰：“兵家贵间，燕父子兄弟可间而离也。世子诚见疑，王必北归，王归而我饷道通，事乃可济。”上善之，立命孝孺草书，遣锦衣卫千户张安如燕遗世子，令归朝廷，许以王燕。世子得书不启封，遣人并安等送军前。中官黄俨者，比书至北平，则已先使人驰报燕王曰：“世子且反。”王疑之，问高煦。高煦曰：“世子固善太孙。”语未竟，世子所遣使以书及张安至，燕王启视，遽曰：“嗟乎，几杀吾子！”乃囚安等。

编　冬十月，燕王棣还北平。

编　十一月，遣驸马都尉梅殷镇守淮安。

纪　殷尚太祖女宁国公主，有才智，太祖特眷注之。临崩，帝与殷侍侧受顾命，太祖谓帝曰：“燕王不可忽。”顾语殷曰：“汝老成忠信，可托幼主。”出誓书及遗诏授之曰：“敢有违天者，为朕伐之！”言讫崩。至是燕兵渐逼，诸将多畏懦观望，乃召募淮南兵民，合军士号四十万，命殷统之，驻淮上以阨燕师。既而燕王遗殷书以进香金陵为辞，殷答曰：“进香皇考有禁，遵者为孝，不遵者不孝。”割使者耳、鼻，口授数语，词甚峻。燕王怒，决计趋金陵。

编　十二月，燕师发北平。

编　壬午，四年，春正月，命魏国公徐辉祖帅京军往援山东。

编　燕兵陷东阿，吏目郑华死之。

编　燕兵入沛县，知县颜伯玮、主簿唐子清、典史黄谦皆死之。

编　二月，燕王棣帅师南下。

编　平安及燕兵遇于淝河，战不利，退屯宿州。

纪　燕将金铭护北军渡河，期与燕王会于宿州。平安率马步兵四万蹑燕军，燕王亲率骑二万，持三日粮，至淝河，设伏兵，南军追至，伏发，南军还走。燕王率兵至，平安以三千骑走北岸，燕王以数十骑当之。平安裨将火耳灰者，故燕蕃骑指挥，素骁勇，被召入京师，遂隶平安麾下，持矟直犯燕王，相距十步许，燕王令胡骑指挥童信射其马蹶，遂获火耳灰者，其部曲哈三帖木儿亦勇，见火耳灰者被获，持矟突阵，亦射擒之。平安易服，以数骑走，燕王率兵追之，南军大败，骁将林帖木儿等被执。平安退屯宿州。是日释火耳灰者，令入宿卫，诸将以为言，不听。

编　燕兵陷萧县，知县陈恕死之。

编　夏四月，总兵何福、都督平安等师屯灵壁，燕兵攻破之，福遁走。安被执，遣诣北平。

纪　平安营于小河，燕兵据河北，燕王令陈文扼要处为桥，先渡步卒，辎重骑兵随之，遂分兵守桥。明日，总兵何福列阵十余里，张左右翼，缘河而东，燕王帅骑兵战，福麾步兵而前争所守桥。福帅后军来援，奋击破之，遂斩陈文于阵。平安转战，遇燕王于北坂，王急，几为安槊所及，马蹶不得前，燕蕃骑指挥王骐跃马入阵援，燕王得脱。南军夺桥而北，勇气百倍。徐辉祖军至，大战齐眉山，自午至酉，胜负相当。

是时南军再捷，燕骁将多败没，燕王不解甲者数日，南军相庆。

时廷臣有曰：“燕且北矣，京师不可无良将。”帝因召辉祖还，何福军声遂孤。燕遣轻骑截南军饷道，又令游骑扰其樵采；福乃下令移营灵壁就粮。时南军运粮五万，平安帅马步六万护之，燕王遣壮士万人遮援兵，而令高煦伏兵林间，躬帅师迎战。福出壁与安合击，高煦帅众自林间突出，燕王还兵掩击其后，福等大败，尽丧其粮饷。福等入营坚守。是夜，福下令期明旦闻炮声三，即突围出师就粮于淮河。庚辰，燕军攻灵壁营，燕王帅诸将先登，军士蚁附而上。燕兵三震炮，福军误为己炮，急趋门，门塞不得出，营中纷扰，燕兵急攻之，遂破其营。福遁走，安等被执，参赞军务礼部侍郎陈性善、大理寺丞彭与明皆死之。平安被俘见燕王，王曰：“淝河之战，公马不蹶，何以遇我？”安大言曰：“刺殿下如拉朽耳！”王太息曰：“高皇帝好养壮士。”释之，遣还北平。自是南军益衰矣。

编　五月，燕兵至泗州，守将周景初举城叛降燕。

纪　燕王谒祖陵，泣曰：“横罹权奸，几不免矣，幸赖祖宗，得今日拜陵下。”陵下父老来见，悉赐牛酒慰劳遣之。

编　燕兵渡淮，守淮河兵部主事樊士信死之。

纪　燕师至淮，盛庸帅马步兵数万、战舰数千列营南岸。燕王令舣舟编筏，扬旗鼓噪，若将渡者，潜遣丘福、朱能、狗儿等西行二十里，以小舟潜渡出庸后，渐近营，举炮，南军惊走。庸股栗不能上马，遂单舸脱去。燕兵尽得其战舰，渡淮驻南岸。樊士信死之。

编　燕兵陷盱眙、天长，进至扬州，守将崇刚，监察御史王彬死之。

编　燕兵至高邮，遂陷仪真。

编　诏天下勤王。

纪　仪真既破，北舟往来江上，旗鼓蔽天，燕王驻师江北。朝廷六卿大臣多为自全计，求出守城，都城空虚。帝下诏罪己，遣使四出征勤王兵。方孝孺曰：“事急矣，宜以计缓之。遣人许割地，稽延数日，东南募兵当至。长江天堑，北兵不闲舟楫，相与决战于江上，胜败未可知。”帝从之，乃以吕太后命，遣庆城郡主如燕师议和，以割地分南北为请。郡主，燕王从姊也。燕王见郡主哭，郡主亦哭。燕王问周、齐二王安在？郡主言：“周王召还未复爵，齐王仍拘因。”燕王益悲不自胜。郡主徐申割地议，燕王曰：“凡所以来，为奸臣耳。皇考所分吾地且不能保，何望割也！但得奸臣之后，谒孝陵，朝天子，求复典章之旧，免诸王之罪，即还北平，祗奉藩辅，岂有他望。此议盖奸臣欲缓我师，俟远方兵至耳。”郡主默然辞归，燕王送之出曰：“为我谢天子。吾与之至亲，相爱无他意，幸不终为奸臣所惑。更为我语诸弟妹，吾几不免，赖宗庙神灵得至此，相见有日矣。”郡主还，具言之。帝出语方孝孺，且问曰：“今奈何？”孝孺曰：“长江可当百万兵。江北船已遣人烧尽，北师岂能飞渡！”

编　宁波知府王琎、永清典史周缙募兵勤王。

编　六月，燕兵渡江，盛庸整众御之，师溃，庸单骑遁。

纪　燕兵至浦子口，盛庸诸将逆战，败之。会高煦引北骑至，燕王大喜，抚煦背曰：“勉之！世子多疾。”于是煦殊死战，燕王帅精骑直冲庸阵，庸军小却。帝遣都督佥事陈瑄帅舟师往援庸，瑄乃降燕。

乙卯，瑄具舟至江上来迎燕王，王乃誓师渡江。庸所驻海艘列兵沿江上下二百里，皆大惊愕。师渐近岸，庸等整众以御。燕王麾诸将鼓噪先登，以精骑数百冲庸军，庸师溃，追奔数十里，庸单骑走，余将士皆降燕。

编　燕兵进屯金川门，谷王橞与李景隆开门降。

纪　燕诸将请径薄京城，燕王曰：“镇江咽喉之地，若城守不下，往来非便。先下镇江，则彼势益危矣。”乃令来降海舟悬黄帜往来江中，镇江城中望见惊曰：“海舟皆已降，吾将何为？”其守将童俊遂率众降。

帝闻江上海舟暨镇江皆降，甚忧郁，召方孝孺问计。孝孺即班中执李景隆，请诛之，曰：“坏陛下事者此贼也。”不听。孝孺请令诸王分守城门，乃命谷王橞、安王楹分守都城门，遣李景隆及兵部尚书茹瑺、都督王佐往龙潭，仍以割地请和为辞，观虚实以待援兵。景隆、瑺至龙潭见燕王，伏地叩头而已，稍稍及割地事，燕王曰：“吾今救死不睱，何用地为！且今割地何名？皇考裂土分封，吾故有地矣，此又奸臣计也。凡所以来，欲得奸臣耳。公等归奏上，但奸臣至，吾即解甲，谢罪阙下，谒孝陵归奉北藩，永祗臣节。”景隆、瑺还报命，帝令景隆再如燕师，言罪人已窜逐，候执至来献，且令诸王与偕。既至，燕王见诸王相劳苦，诸王具述帝意。燕王曰：“诸弟试谓斯言诚伪。”诸王曰：“大兄洞见矣。”燕王曰：“吾来但欲得奸臣耳，不知其它。”遂宴诸王，遣归。

帝会群臣恸哭，或劝帝且幸浙，或曰不若幸湖、湘。方孝孺请坚守京城以待援，万一不利，车驾幸蜀，收集士马以为后举。齐泰奔广德州，黄子澄奔苏州，帝太息曰：“事出汝辈，而今皆弃我去乎！”长吁不已。

癸亥，燕王整兵而进，屯金川门，时谷王橞与李景隆守金川门，燕兵至，遂开门降。魏国公徐辉祖率师迎战，败绩。

编　大内火，帝逊国去。

纪　时朝廷文武俱迎降燕，帝闻金川门失守，欲自杀。翰林院编修程济曰：“不如出亡。”少监王钺跪进曰：“昔高帝升遐时，有遗箧，曰：‘临大难当发。’谨收藏奉先殿之左。”群臣齐言急出之，俄而舁一红箧至，四围俱固以铁，二锁亦灌铁，帝见而大恸。急命举火焚大内，皇后马氏赴火死。程济碎箧得度牒三张，一名应文，一名应能，一名应贤，袈裟、帽鞋、剃刀俱备，白金十锭，朱书箧内：“应文从鬼门出，余从水关御沟而行，薄暮会于神乐观之西房。”帝曰：“数也。”程济即为帝祝发，吴王教授杨应能愿祝发随亡，监察御史叶希贤毅然曰：“臣名贤，应贤无疑。”亦祝发。各易衣披牒，在殿凡五六十人俱矢随亡。帝曰：“多人不能无生得失，宜各从便。”九人从帝至鬼门，而一舟舣岸，为神乐观道士王昇，见帝叩头称万岁，曰：“臣固知陛下之来也。畴昔，高皇帝见梦，令臣至此耳。”乃乘舟至太平门，升导至观，已薄暮矣。俄而杨应能、叶希贤等十三人同至，共二十二人。帝曰：“今后但以师弟称，不必拘主臣礼也。”约定，左右不离者三人，给运衣食者六人，余俱遥为应援。黎明，取道溧阳去。

编　燕王立为皇帝。

纪　诸王及文武臣诣燕王劝进，燕王固辞，诸王群臣顿首固请，燕王乃命驾谒孝陵毕，入城。燕王曰：“诸王群臣以为奉宗庙宜莫如子。宗庙事重，予不足称；今辞弗获，勉徇众志，诸王群臣各宜协心辅予不逮。”遂诣奉天殿即皇帝位。

复周王、齐王榑封爵。

清宫三日，诸宫人、内官多诛死，惟得罪于建文者乃得留。上诘问宫人、内侍以建文帝所在，皆指认后尸应焉。乃出尸于煨烬中哭之，曰：“小子无知，乃至此乎！”召翰林侍读王景问葬礼当何如？景对曰：“当葬以天子之礼。”从之。

革去兴宗孝康皇帝庙号，仍旧谥号懿文皇太子。降封吴王允熥为广泽王，卫王允为怀恩王，徐王允为敷惠王。寻复降允熥、为庶人，允改封瓯宁王，后皆不得其死。

编　杀故文学博士方孝孺。

纪　上之发北平也，僧道衍送之郊，跪而密启曰：“南有方孝孺者，素有学行，武成之日，必不降附，请勿杀之，杀之则天下读书种子绝矣。”上首肯之。及建文帝逊去，即召用孝孺，不屈，系之狱。上欲草即位诏，皆举孝孺，乃召出狱。孝孺斩衰入见，悲恸彻殿陛。上谕之曰：“我法周公辅成王耳。”孝孺曰：“成王安在？”上曰：“伊自焚死。”孝孺曰：“何不立成王之子？”上曰：“国赖长君。”孝孺曰：“何不立成王之弟？”上降榻劳曰：“此朕家事耳，先生毋过劳苦。”左右授笔札，上曰：“诏天下非先生不可。”孝孺大批数字，掷笔于地，且哭且骂，曰：“死既死耳，诏不可草。”上大声曰：“汝独不顾九族乎！”孝孺曰：“便十族奈我何！”声愈厉，上大怒，令以刀抉其口，两旁至两耳，复锢之狱。大收其朋友、门生尽杀之，然后出孝孺磔之聚宝门外。孝孺慷慨就戮，时年四十六，坐死者八百七十三人。

编　杀故兵部尚书铁铉。

纪　铉被执至京陛见，背立廷中，正言不屈，令一顾不可得，割其耳鼻竟不肯顾。爇其肉纳铉口中，令啖之，问曰：“甘否？”铉厉声曰：“忠臣孝子肉有何不甘！”遂寸磔之，至死犹喃喃骂不绝。上乃令舁大镬至，纳油数斛熬之，投铉尸，顷刻成煤炭，导其尸使朝上，转展向外，终不可得。上大怒，令内侍用铁棒十余夹持之，使北面，笑曰：“尔今亦朝我邪！”语未毕，油沸蹙溅起丈余，诸内侍手糜烂，弃棒走，尸仍反背如故。上大惊，命葬之。铉年三十七。

编　秋七月朔，大祀天地于南郊，以即位诏天下，大赦。

纪　仍以洪武三十五年为纪，改明年为永乐元年。

编　执黄子澄、齐泰至京，皆杀之，夷其族。

编　以夏原吉为户部尚书。

编　八月，杀故左佥都御史景清。

纪　初，燕师入，清知帝出亡也，犹思兴复，诡自归附，上厚遇之，仍其官。清自是恒伏利剑于衣衽中，委蛇侍朝，人疑焉。八月望日早朝，清绯衣入。先是灵台奏“文曲犯帝座急，色赤”。及是见清独衣绯，疑之，朝毕出御门，清奋跃而前，将犯驾，上急命左右收之，得所佩剑。清知志不得遂，乃起植立嫚骂，抉其齿，且抉且骂，含血直噀御袍，乃命剥其皮，草椟之，械系长安门，碎磔其骨肉，是夕精英迭见。后驾过长安门，索忽断，所械皮趋前数步，为犯驾状。上大惊，乃命烧之。已而上昼寝，梦清仗剑追绕御座，觉曰：“清犹为厉邪！”命赤其族，籍其乡，转相扳染，谓之“瓜蔓钞”，村里为墟。

编　杀故右副都御史练子宁。

纪　子宁被缚至阙，语不逊，上大怒，命断其舌，曰：“吾欲效周公辅成王耳。”子宁手探舌血，大书地上“成王安在”四字，上益怒，命磔之，宗族弃市者一百五十一人。

编　九月，大封靖难功臣。

编　以蹇义为吏部尚书。命解缙、黄淮、胡广、杨荣、杨士奇、金幼孜、胡俨直文渊阁。

编　徙封谷王橞于长沙。

编　以黄福为工部尚书。

编　冬十月，宁王权来朝，徙封南昌。

编　建文帝往滇。

纪　初帝附舟至京口，过六合，陆行至襄阳，至是往滇。





明鉴易知录卷四


明纪


太宗文皇帝


编　癸未，太宗文皇帝永乐元年，春正月，建文帝至云南永嘉寺。

编　复代王桂、岷王楩封爵。

编　二月，诏以北平为北京。

纪　设留守及行部官，改北平为顺天府。

编　命皇子高煦率兵备开平。

编　冬十月，赐贵州总兵官、镇远侯顾成银币。

纪　上谓侍臣曰：“朕今休息天下，惟望时和年丰、百姓安乐；至于外夷，但思以备之，必不欲自我扰之，以罢敝生民。成言‘今日惟安养中国，慎固边方’，甚合朕意，以是特嘉奖之。”

编　十一月，封李芳远为朝鲜国王。

编　甲申，二年，春正月，召皇长子及高煦还京。

编　夏四月，立皇长子高炽为皇太子，封高煦为汉王，高燧为赵王。

纪　初，上议建储，武臣咸请立高煦，谓其有扈从功，惟文臣金忠以为不可。上密谘解缙，缙言：“立嫡以长。”复问黄淮，亦曰：“长嫡承流，万世正法。”上意遂决。

编　擢左善世道衍为太子少师。

纪　始复姓名姚广孝，上称为姚少师而不名。亦终不畜发娶妻，尝赐二宫人，亦不近。寻命广孝赈济苏、湖，往见其姊，姊拒之曰：“贵人何用至贫家为？”不纳。广孝乃易僧服往，姊坚不出。家人劝之，姊不得已，出立堂中，广孝即连下拜，姊曰：“我安用尔许多拜！曾见做和尚不了底是个好人！”遂还户内，不复见。

编　六月，诏杖饶州儒士朱友季，焚其所著书。

纪　饶州鄱阳儒士朱友季诣阙献所著书，专毁濂、洛、关、闽之说。上览之，曰：“此儒者之贼也！”遣行人押还饶州，会司府县官声其罪，杖之，悉焚其书。

编　冬十月，山西蒲州河津县禹门渡黄河清。

编　直文渊阁解缙承制纂录韵书成，赐名文献大典。

编　十二月，李景隆伏诛。

纪　景隆僭逾不法，诸司连章劾奏其罪。上初宥景隆死，惟没其田庄，令杜门省愆。因奸人造图谶，谓“十八子当有天下”，乃执景隆下狱。景隆见上，大呼曰：“陛下非臣开门奉迎，何以有今日？”上曰：“幸是朕来，若他人来，汝亦开门邪？”景隆遂死于狱。

编　乙酉，三年，春正月，诏选新进士，就文渊阁进学。

纪　命学士解缙选新进士才识英敏者，入文渊阁进学。于是选修撰曾棨等凡二十八人，以应二十八宿。庶吉士周忱自陈年少，愿进学。上喜曰：“此有志之士也。”命增忱为二十九人，人歆其荣。

编　冬十月，以郑赐为礼部尚书，吕震为兵部尚书。

编　丙戌，四年，春二月，命赵王高燧居守北京。

编　帝诣太学谒孔子。

纪　上视太学，礼部尚书郑赐言：“宋制谒孔子，服靴袍，再拜。”上曰：“见先师，礼不可简。”乃服皮弁，行四拜礼。

编　建文帝至重庆之大竹善庆里。

编　夏四月，建文帝至西平侯沐晟家。五月，结茅白龙山。

编　秋七月，命成国公朱能、新成侯张辅等帅师讨安南。

纪　先是安南国王陈日煃为其臣黎季S所弑，季S窜易姓名，上表诈称陈氏绝嗣，求权署国事，上从之。逾年，故安南王孙陈天平走至京师愬实，上遣人责之，季S卑辞表请还国，上遂命广西都督黄中等以兵送天平还。季S伏兵杀天平，中等引兵还。事闻，上大怒曰：“蕞尔小丑，罪恶滔天，犹敢潜伏奸谋，肆毒如此。朕推诚容纳，乃为所欺，此而不诛，兵则奚用！”乃命朱能、张辅等帅兵分道进讨。

编　诏建北京宫殿。

编　冬十月，朱能有疾留龙州，张辅等入安南。

编　丁亥，五年，春正月，出学士解缙为广西布政。

编　夏四月，命皇长孙瞻基出就学。

纪　时年九岁，命太子太师姚广孝、翰林院待诏鲁瑄、宋礼等侍讲读，礼部郎中李继鼎说书，不置僚属。

编　五月，安南平。

纪　张辅等至安南，黎季S遁，辅军追败之，生擒季S及其子澄，余众悉降。安南平，得府十五，州四十一，县二百八，户三百十二万。

编　秋七月，皇后徐氏崩。

纪　后疾甚，上问有何言？对曰：“天下虽定，然生民未大休息，惟陛下矜念之。妾不能报陛下恩，愿无骄畜外家。”后崩，上哭之恸。

后恭勤妇道，高后深爱重。高后崩，哀毁动左右，蔬食三年。正位中宫，愈益敬谨，命妇入见，后谕之曰：“妻之事夫，岂止衣服馈食，必有德行之助。常情，朋友之言，有从有违，夫妇之言，婉顺易入。吾在宫中，朝夕侍皇上，未尝不以生民为言，每承顾问，多见听纳。今皇上所与共图治理者，公卿大臣数辈，诸命妇可不有以翼赞于内乎？百姓安则国家安，国家安则君臣同享富贵，泽被子孙矣。”崩年四十六。太子、汉王、赵王皆后出。

编　九月，张辅等槛送黎季S等至京师，帝御承天门受俘。

编　戊子，六年，春三月，张辅等振旅还京师。

编　夏六月，建文帝白龙庵灾。

纪　程济出山募葺。

编　秋七月，论平安南功，封元功张辅等七人为公、侯、伯，余皆颁赍有差。

编　己丑，七年，春二月，帝巡幸北京，命皇太子监国。

编　三月，帝至北京。

编　敕都御史虞谦、给事中杜钦巡视两淮。

纪　谦等奏：“颖州军民缺食，请发廪赈贷。”皇太子遣人驰谕之曰：“军民困乏，待哺嗷嗷，卿等尚从容启请待报。汲黯何如人也？即发廪赈之，勿缓！”

编　夏五月，建文帝还滇。

纪　先是上命太监郑和航海通西南诸国，和数往来云、贵间踪迹建文帝，帝东行至善庆里，是月复还滇。

编　庚寅，八年，春三月，建文帝复至白龙庵。

纪　工部尚书严震使安南，密访建文帝，忽与帝遇于云南道中，相对而泣，帝曰：“何以处我？”对曰：“上从便，臣自有处。”夜缢于驿亭中。帝复结庵于白龙山，寻复舍白龙庵他去。

编　冬十月，帝还南京。

编　辛卯，九年，春二月，开浚会通河。

编　夏四月，建文帝至鹤庆山。

纪　先是，有司毁白龙庵。是月，建文帝至浪穹鹤庆山，其地颇佳，因募建一庵，名大喜。

编　六月，逮交阯参［政］（议）解缙至京，下之狱。

纪　先是缙入奏事，会上北巡，见皇太子而归。及上还京，赵王言：“缙瞰陛下远出，觐储君，无人臣礼。”上怒。时检讨王偁亦谪交阯，缙偕偁至广东娱嬉山水，且上言请役夫数万凿［漳］（赣）江以便往来。上大怒曰：“为臣受事，则引而避去，乃欲劳民如此！”遂逮缙并偁俱下狱。

编　诏遇民饥即行赈给。

纪　户部言赈北京、临城饥民三百余户，给粮三千七百石有奇。上曰：“国家储蓄，上以供国，下以济民，故丰年则敛，凶年则散。隋开皇间旱饥，文帝不肯开仓赈济，末岁计所积，供可五十年。仓廪虽丰，民心不固，炀帝无道，遂至灭亡。前鉴具在，今后但遇水旱民饥即赈给之。”

编　冬十月，立皇长孙瞻基为皇太孙。

编　壬辰，十年，春三月，建文帝纳弟子应慧。

编　秋九月，杀浙江按察使周新。

纪　新，南海人，举乡荐为御史，弹劾不避权贵，京师称为“冷面寒铁”。出为云南按察使，改浙江。时锦衣卫指挥纪纲有宠，使千户往浙缉事，作威受赂，新推治之。千户脱走诉于纲，纲奏新专权，上命逮新至京。新见上，抗声曰：“臣奏诏擒奸恶耳，奈何罪臣！（生为直臣，）臣死且不憾！”上怒，命杀之。已而悟其冤，问侍臣曰：“新何处人？”对曰：“广东。”上叹曰：“广东有此好人，枉杀之矣。”悼惜者久之。

编　癸巳，十一年，春正月，帝巡幸北京。

纪　皇太孙从，命尚书蹇义、学士黄淮、谕德杨士奇、洗马杨溥辅太子监国。

编　夏五月，山东曹县献驺虞。

编　秋七月，封鞑靼太师阿鲁台为和宁王。

纪　先是阿鲁台遣使来纳款，且请得部署女真、吐蕃诸部。上以问左右，多请许之，黄淮独不可，曰：“此属分则易制，合则难图矣。”上顾左右曰：“黄淮如立高冈，无远不见；诸人处平地，所见惟目前耳。”乃不许阿鲁台之请。至是封为和宁王，赐金帛，仍居漠北。瓦剌顺宁王马哈木怨阿鲁台，朝贡不至。

编　甲午，十二年，春二月，诏亲征瓦剌。

编　三月，车驾发北京。

纪　皇太孙从，上谓侍臣曰：“朕长孙聪明英睿，智勇过人，今肃清沙漠，使躬历行阵，见将士劳苦，征伐不易。”又谓胡广、杨荣、金幼孜曰：“每日营中闲暇，尔等即以经史于长孙前讲说，文事武备，不可偏废。”

编　夏六月，帝帅师击瓦剌军，大败之，马哈木北遁。

纪　上帅师至撒里怯儿之地，前锋都督刘江遇敌三峡口，击走之。戊申，上发苍厓峡，次阑忽失温，马哈木以三万人来战，顿山巅不敢发。上遣铁骑挑之，敌奋而下，中军将安远侯柳升以神机炮毙其骑数百，上率铁骑乘之，马哈木遂大溃走。追至土剌河，生擒数十人，马哈木乘夜北遁，上遂下令班师。

编　秋八月，车驾还北京。

编　逮学士黄淮等下狱。

纪　上北征还，太子遣使迎车驾缓，且书奏失辞，上怒曰：“此辅导之咎也。”汉王高煦复谮之，遂逮尚书蹇义、学士黄淮、谕德杨士奇、洗马杨溥、芮喜、正字金问等。既而义获宥，淮等俱下狱。寻召士奇至前，亲问东宫事，士奇言：“太子孝敬诚至，凡所稽迟，皆臣等之罪。”乃特宥士奇复职。

编　榜葛剌国献麒麟。

编　冬十二月，命儒臣纂修五经、四书、性理大全。

纪　开馆于东华门外，书成，上亲为之序。

编　乙未，十三年，春二月，解缙死于狱。

编　秋八月，建文帝游衡山。

编　冬十月，赐刑部主事刘宁妻安氏银币。

纪　有人纳银于瓜以馈宁者，宁妻安氏发之。诏褒宁平日廉信于妻，妻能佐夫以义，赐白金二百两，彩币八表里。

编　瓦剌马哈木贡马谢罪。

编　丙申，十四年，春三月，徙封赵王高燧于彰德，汉王高煦于青州。

编　冬十月，帝还南京。

纪　上将建北京宫殿，命群臣会议，于是文武群臣议奏曰：“北京，圣上龙兴之地，北枕居庸，西峙太行，东连山海，南俯中原，山川形胜足以控四夷制天下，诚帝王之都也。比年车驾巡狩，四海会同，人心协和，漕运日广，商贾辐辏，财货充盈。良材巨木，已集京师，天下军民，乐于趋事。伏乞上顺天心，下从民望，早敕所司兴工营建，以为子孙万世帝王之业，天下幸甚。”

编　命丰城侯李彬镇交阯。

编　以翰林院修撰沈度为侍读学士。

纪　上爱度书法，称为“我朝王羲之”，命中书习其字。

编　丁酉，十五年，春二月，谷王橞谋逆，诏削爵为庶人。

纪　上以谷王橞开门迎降之故，待之加厚，改封长沙。橞阴养死士，造战船。随侍都督张兴密言于上，上未之信。会蜀王椿次子崇宁王悦罇得罪于父，逃橞所，橞诡众曰：“建文君初不死，今已在此。”蜀王闻之，上疏具言橞谋逆之事。上叹曰：“朕何如待橞，乃有此心。蜀王忠孝，又不宜欺我，张兴尝为我言，我不忍信，今果然。”立命中官持敕谕橞，令遣悦罇还蜀，且征橞，橞不意敕使猝至，乃就征。至京入见，上以蜀王章示之，橞伏地言“死罪死罪！”上不忍诛，削橞及其二子赋灼、赋爚爵为庶人。诛诸通谋者，张兴以先发橞谋，得不坐。

编　三月，汉王高煦有罪，徙居乐安。

纪　先是，封高煦为汉王，国云南，怏怏不肯去，曰：“我何罪，斥我万里！”及改青州，又不肯去，曰：“何为置我瘠土！”留居京师，请得天策卫为护卫，曰：“唐太宗为天策上将军，吾得之岂偶然。”又益请两护卫，曰：“我英武岂不类秦王！”遂僭用天子车服。上在北京颇闻之，及还南京，以问杨士奇，对曰：“汉王始封云南不肯行，复改青州又不行，今知朝廷将徙都北京，惟欲留守南京。此其心，路人知之。惟陛下蚤善处置，用全父子之恩。”上默然。后数日，上复得高煦造兵器，阴养死士，招纳亡命等事，大怒，召至诘之，絷之西华门内，将诛之，皇太子涕泣力救，乃徙封乐安，促即日行。上顾谓皇太子曰：“乐安去京甚近，如其作祸，可朝发而夕擒之。”

编　帝巡北京，命皇太子监国。

编　秋八月，瓦剌顺宁王马哈木卒，以其子脱欢袭顺宁王。

编　冬十二月，建北京宫殿。

编　戊戌，十六年，夏五月，胡广卒。

纪　初，燕兵渡江时，解缙、胡广与周是修约，同死于难。既而缙使人觇广动静，广方问家人饲猪否？缙闻而笑曰：“一猪尚不肯舍，况肯舍性命。”盖初皆无意于死也，惟是修竟行其志。后缙、广同直文渊阁，上曰：“缙、广少同业，仕同官，缙业已有子，广宜妻之以女。”广曰：“臣妻有娠，未卜男女。”上曰：“定生女。”越数月，广妻果生女，遂订盟。既而缙遭谗死，举家徙边，广欲使女改适，女窃入室，以刀截耳，家人觉而救之，血被两颊，且言曰：“薄命之婚，皇上主之，父面承之，一与之盟，终身不改。”越数年，解氏蒙宥归，女卒归解氏。

编　以吏科给事中陈谔为顺天府尹。

编　己亥，十七年，冬十二月，颁为善阴骘、孝顺事实二书于天下学校。

纪　上命儒臣辑录古今载籍所记，为善阴骘之事可以垂劝者，得百六十五人；孝顺之事可以垂教者，得二百七人；上亲为之序。

编　庚子，十八年，秋八月，立东厂。

纪　命内官一人主之，刺大小事情以闻。

编　九月，北京宫殿成。

编　冬十月，建文帝入蜀。

编　十一月，皇太子赴北京。

纪　太子过邹县，会岁荒民饥，乃下马入民舍，见男女衣皆百结不掩体，灶釜倾仆不治，叹曰：“民隐不上闻若此乎！”会山东布政使石执中来迎，让之曰：“为民牧而视民穷如此，亦动念否乎？”执中言：“凡被灾之处，皆已奏请，赐今年秋粮。”太子曰：“民饥且死，尚及征税邪？速取勘饥民口数，近地约三日，远地约五日，悉发官粟赈之。”执中请人给三斗，太子曰：“且与六斗。汝毋惧擅发，予见上，当自奏也。”太子至即奏之，上曰：“昔范仲淹之子，犹能举麦舟济其父之故旧，况百姓吾赤子乎！”

编　辛丑，十九年，春正月，帝御北京奉天殿受朝贺。大赦。

编　夏四月，奉天、谨身、华盖三殿灾，诏求直言。

编　秋七月，建文帝入粤。

编　冬十月，阿鲁台入寇。

纪　上议北征，大臣皆言：“粮储未足，且频年出师无功，宜休养兵民”，上不悦，下户部尚书夏原吉、刑部尚书吴中狱。

纪　壬寅，二十年，春三月，帝亲征阿鲁台。

纪　阿鲁台寇兴和，杀守将王焕。上遂决意亲征，驾至鸡鸣山，阿鲁台闻之，夜遁。

编　秋七月，帝至西凉亭，下令班师。

纪　驾次西凉亭。西凉亭者，故元往来巡游之地也。上望其颓垣遗址，树林郁然，谓守臣曰：“元氏创此，将遗子孙为不朽之图，岂意有今日。书云‘常厥德，保厥位。厥德靡常，九有以亡’，况一亭乎？可以为殷鉴矣！”因下令禁军士斩伐树木，遂班师。

编　九月，车驾还京师。

编　冬闰十二月，阿鲁台弑其主本雅失里，自称可汗。

编　癸卯，二十一年，春二月，蜀王椿薨，谥曰献。

纪　王天性孝友，循礼执法，好学不倦，喜接士大夫，讲道问业，诸王中最称贤。

编　建文帝入楚。

编　夏五月，常山中护卫指挥孟贤等谋逆，伏诛。

纪　先是上以疾，多不视朝，中外事悉启皇太子处分。太子每裁抑宦侍，黄俨、江保尤见疏斥。俨等素厚赵王，流言传播，谓上属意赵王。由是孟贤遂起邪心，与羽林卫指挥彭旭等连结贵近，谋进毒于上；俟晏驾，即以兵劫内库兵仗符宝，执大臣伪撰遗诏，废皇太子而立赵王。布置已定，中护卫总旗王瑜知之，诣阙上变告。上大惊，急捕贼。既悉得，上御左顺门亲鞫之，召皇太子、赵王、文武大臣皆至，上览所撰伪诏，震怒，顾赵王曰：“尔为之邪？”皇太子为之营解曰：“高燧必不预谋，此自下人所为耳。”遂止按诛贤等。

编　秋七月，帝复亲征阿鲁台。

纪　上闻阿鲁台将犯边，复亲征，次于宣府。

编　冬十月，帝至上庄堡，鞑靼王子也先土干率众来降。

纪　初，上次沙城，阿失帖木儿率妻子来降，言阿鲁台闻天兵复出，疾走远遁，不复有南意。至是，也先土干来降，上喜，谓诸将曰：“远人来归，宜有以旌异之。”乃封为忠勇王，赐姓名金忠。遂班师。

编　十一月，帝还京师。

编　甲辰，二十二年，春正月，阿鲁台寇大同。

纪　大同守将奏阿鲁台侵塞。遂大阅，议北征。

编　夏四月，诏命皇太子监国，帝发京师。

纪　大学士杨荣、金幼孜从。五月，师次清水源，阿鲁台远遁。上谓荣、幼孜曰：“朕夜梦神人告朕曰：‘上帝好生。’如是者再，是何祥也？岂天属意兹寇乎？”荣、幼孜言：“宜承天意，赦其不臣之罪，班师还京。”上曰：“此朕志也。”

编　六月，帝下诏班师。

纪　师次答兰纳木儿河，弥望荒尘野草。阿鲁台遁走已久，前锋陈懋、金忠引兵抵白邙山下，咸无所遇，以粮尽还。英国公张辅奏：“愿假臣一月粮，率骑深入，罪人必得。”上曰：“今出塞已久，人马俱劳。北地早寒，一旦有风雪之变，归途尚远，不可不虑。”乃诏旋师。

编　秋七月，帝崩于榆木川。

纪　师次苍崖，上不豫。庚寅，次榆木川，上大渐，召张辅受遗命，传位皇太子。辛卯，上崩。

编　八月，梓宫至京师。

纪　杨荣等奉大行皇帝讣至京师，皇太子遣皇太孙赴开平迎梓宫，壬子，至京师。

编　出夏原吉、吴中、黄淮、杨溥、金问于狱。

编　太子高炽即位，大赦。

编　置公、孤官。

纪　太师、太傅、太保皆正一品，少师、少傅、少保皆从一品。上谕吏部尚书蹇义曰：“此皇祖之制，皇考圣明天纵，可不置此官，予历事未广，不无望于师傅，卿等勉之。”遂加义少保。

编　赦解缙妻子还乡，官其子祯亮为中书舍人。

纪　初，文皇尝手书蹇义等十人授缙曰：“汝可疏其人品。”缙曰：“蹇义天姿厚重，中无定见。夏原吉有德有量，不远小人。刘儁虽有才干，不知顾义。郑赐可谓君子，颇短于才。李至刚诞而附势，虽才不端。黄福秉心易直，确有执守。陈瑛刻于用法，好恶颇端。宋礼戆直而苛，人怒不恤。陈洽疏通警敏，亦不失正。方宾簿书之才，驵侩之心。”奏上，文皇以示上曰：“至刚朕已洞灼，余徐验之。”至是，上出缙奏示杨士奇曰：“今人率谓缙狂士，观所论评，皆有定见。”乃赦其家属，官其子祯亮。

编　九月，进蹇义少傅，加杨士奇少保，杨荣太子少保，金幼孜太子少保。

纪　赐义等银图书各一，其文曰“	绳愆纠缪”。谕之曰：“卿等皆先帝旧臣，又事朕于东宫；今朕嗣位之初，赖卿等协心赞辅，凡政有阙失，群臣及卿等言之而朕未从，悉用此印密疏以闻。”

编　冬十月，建文帝下江南。

编　立妃张氏为皇后。

编　立皇太孙瞻基为皇太子。

编　封子瞻埈为郑王，瞻墉为越王，瞻垠为蕲王，瞻墡为襄王，瞻为荆王，瞻墺为淮王，瞻垲为滕王，瞻垍为梁王，瞻埏为卫王。

编　十一月，赦奸党族属，并放还家，给还田产。

纪　上谓侍臣曰：“方孝孺辈皆忠臣也，宜从宽典。”因下御札，谕礼部尚书吕震曰：“建文中奸臣，其正犯已悉受显戮，家属初发教坊司、锦衣卫及功臣之家为奴；今有存者，既经大赦，可宥为民，给还田土。”

编　逮治前御史舒仲成，既而罢之。

纪　初，上监国时，仲成以言事忤旨，贬湖广按察副使。至是，命都察院逮治之。杨士奇上疏言：“向来得罪者多，陛下即位皆宥之，今追理仲成，即诏书不信。汉景帝为太子，召卫绾不赴，即位，进用绾，前史韪之。”上览疏喜，即有旨罢治仲成，而降敕奖谕士奇。

编　十二月，葬长陵。





仁宗昭皇帝


编　乙巳，仁宗皇帝洪煕元年，春正月，进大学士黄淮为少保兼户部尚书，杨士奇兼兵部尚书，金幼孜兼礼部尚书。

编　建宏文阁。

纪　建宏文阁于思善门之左，作印章，命翰林院学士杨溥掌阁事。征苏州儒士陈继为翰林院五经博士学录，杨敬为翰林院编修训导，何澄为礼科给事中，皆直宏文阁。上亲举印授溥曰：“朕用卿等，非止助益学问，亦欲广知民事，为理道之助。卿等如有建白，即用此印封识以闻。”

编　三月，征权谨为学士。

纪　上闻前光禄寺署丞权谨孝行，曰：“忠孝之人，可任辅导。”遂驿召至，以为文华殿大学士。

编　赵王高燧之国彰德。

编　遣汉王高煦子瞻圻守皇陵。

纪　初，瞻圻恨父杀其母，屡发父过恶，文皇曰：“尔父子，何忍也！”及文皇北征晏驾，瞻圻在北京，凡朝廷事，潜遣人驰报，一昼夜六七行。高煦日亦遣数十人入京师潜伺，幸有变。上固知之，顾益厚遇。至是，高煦悉上瞻圻前后觇报朝中事，且曰：“廷议旦夕发兵取乐安。”上召瞻圻示之曰：“汝处父子兄弟间，谗构至此乎！穉子不足诛，发凤阳守皇陵。”

编　夏四时，诏免山东、淮、徐税粮之半。

纪　时有至自南京者，上问“所过地方何如？”对曰：“淮、徐、山东民多乏食，而有司征税方急。”上遂召杨士奇等，令草诏免之。士奇曰：“此事可令户部、工部与闻。”上曰：“救民之穷，当如救焚拯溺，不可迟疑，有司虑国用不足，必持不决之论。”乃令士奇书诏毕，即遣使赍行。上顾士奇曰：“卿今可语户、工二部，朕已悉免之矣。”左右言：“地方千余里，其间未必尽荒，宜有分别，庶不滥恩。”上曰：“恤民宁过厚。为天下主，乃与民寸寸计较邪？”

编　命皇太子谒祭皇陵、孝陵，留南京监国。

编　出二敕二印，赐蹇义、杨士奇。

纪　上明于星象，忽夜见星变，召士奇等语曰：“天命尽矣！”乃叹息而起。次日早朝罢，召义、士奇谕曰：“监国二十年，为谗慝所构，心之艰危，吾三人共之。赖皇考仁明，得遂保全。”言已，泫然，义、士奇亦流涕。上曰：“即吾去世后，谁复知吾三人同心一诚？”遂出二敕二印，一赐义，文曰“忠贞”；一赐士奇，曰“贞一”，皆拜受而退。

编　五月，帝崩。

纪　上不豫，召蹇义、杨士奇、黄淮、杨荣至思善门，命士奇书敕遣中官海寿驰召皇太子于南京。翌日，上疾大渐，遗诏传位皇太子，遂崩。寿四十八。时皇太子未至，群臣请郑、襄二王监国。

编　建文帝自闽、粤还鹤庆山。

纪　建文帝自闽、粤还山，止程济从。闻仁宗崩，帝曰：“吾心放下矣。今后往来亦少如意也。”

编　六月，太子瞻基即位。

纪　太子至自南京，遂即位。

编　秋七月，尊皇后曰皇太后。

编　立妃胡氏为皇后。

编　九月葬献陵。





宣宗章皇帝


编　丙午，宣宗皇帝宣德元年，春正月，汉王高煦遣人献元宵灯。

纪　有言于上曰：“汉府遣所来者多，是窥瞰朝廷之事，特以进献为名。”上曰：“吾惟推诚以待之耳。”复书报谢。

编　二月，礼部进耕藉田仪注。

纪　上观之，谓侍臣曰：“先王制藉田以奉粢盛，以率天下务农，所贵有实心耳。诚念创业艰难，爱恤苍生，使明德至治达于神明，则黍稷之荐不待亲耕矣。诚轻徭薄赋，贵农重谷，则人咸乐耕，不待劝率矣。不然，三推、五推，何益于事！”

编　夏四月，吕震卒。以胡濙为礼部尚书。

编　五月，以户部左侍郎陈山为户部尚书，兼谨身殿大学士，礼部左侍郎张瑛兼华盖殿大学士，并入内预机务。

编　秋八月，汉王高煦反，帝自将讨擒之。

纪　初，高煦既之国乐安，反谋未尝一日忘。及仁宗崩，上即位，赐高煦视他府特甚。高煦益自肆。八月壬戌遂反，遣枚青潜来京，约英国公张辅为内应，辅系青闻于朝。又约山东都指挥靳荣等反济南为应。乃立五军都督府，指挥王斌领前军，韦达左军，千户盛坚右军，知州朱煊后军。诸子瞻垐、瞻域、瞻埣、瞻墿各监一军，高煦率中军，世子瞻垣居守，指挥韦贤、韦兴、千户王玉、李智领四哨。部署已定。御史李浚，乐安人，弃其家，变姓名，间道诣京上变，言高煦刻日取济南，然后率兵犯阙。

丁卯，高煦遣百户陈刚进疏，斥言二三大臣夏原吉等为奸佞，并索诛之。上叹曰：“高煦果反！”议遣将讨高煦，杨荣力言不可，曰：“陛下独不见李景隆事乎？”上默然，顾原吉，原吉曰：“兵贵神速，宜卷甲韬戈以往，一鼓而平之，所谓‘先声有夺人之心也’。若命将出师，恐不济。荣言是。”上意遂决。立召张辅谕亲征，辅对曰：“高煦鸷而寡谋，外戆中恇，今所拥非有能战者，愿假臣兵二万，擒逆贼献阙下。”上曰：“卿诚足办贼，顾朕新即位，小人或怀二心，行决矣。”

乙丑，敕平江伯陈瑄防守淮安，勿令贼南走。令指挥芮勋守居庸关，勿令北入胡。戊辰，命定国公徐景昌、彭城伯张昶守皇城，安卿伯张安、广宁伯刘瑞、汴城伯张荣、建平伯高远辅、郑王瞻埈、襄王瞻墡留守北京，蹇义、杨士奇、夏原吉、杨乐、杨溥、吴中、胡濙、张本、顾佐扈从，丰城伯李贤、侍郎郭琎督军饷，阳武侯薛禄为先锋。辛未，车驾发京师，率大营五军将士以行。戊寅，获乐安归正人，给榜令还乐安谕众。

上赐书谕高煦曰：“王，太宗皇帝之子，仁宗皇帝之弟，朕嗣位以来，事以叔父，礼不少亏，何为而反邪？朕惟张敖失国，本之贯高；淮南受诛，成于伍被。自古小人事藩国，率因之以自图富贵，而陷其主于不义；及事不成，则反噬主以图苟安。今六师压境，王能悔祸，即擒献倡谋者，朕与王削除前过，恩礼如初。王如执迷，或出兵拒敌，或婴城固守，图侥幸于万一，当率大军乘之，一战成擒矣。又或麾下以王为奇货，执以来献，王以何面目见朕？虽欲保全，不可得也。王之转祸为福，一反掌间耳，其审图之！”

辛巳，车驾至乐安，诸将请即攻城，上不许。复敕谕高煦，不报。又以敕系矢射城中，谕党逆者以祸福，于是城中人多欲执献高煦者。高煦狼狈失据，密遣人诣御幄陈奏：“愿宽假今夕与妻子别，明旦出归罪。”上许之。是夜，高煦尽取积岁所造兵器，与凡谋议交通文书尽焚之。壬午，高煦将出，王斌等固止之，曰：“宁一战以死，就擒辱矣！”高煦遂潜从间道衣白席藁出见上，顿首自陈。群臣请正典刑，不许。上令高煦为书，召诸子同归京师。

乙酉班师，命中官颈系高煦父子赴北京。庚寅，车驾至献县之单桥，户部尚书陈山迎驾。山见上，言“宜乘胜移师向彰德，袭执赵王。则朝廷永安矣。”上召杨荣以山言谕之，荣对曰：“山言，国之大计。”遂召蹇义、夏原吉谕之，两人不敢异议。荣言：“请先遣敕赵王，诘其与高煦连谋之罪，而六师奄至，可擒也。”从之。荣遂传旨令杨士奇草诏，士奇曰：“事须有实，天地鬼神岂可欺哉！且敕召以何为辞？”荣厉声曰：“此国家大事，庸可沮乎？令锦衣卫责所系汉府人状，云与赵连谋，何患无辞？”士奇曰：“锦衣卫责状何以服人心？太宗皇帝惟三子，今上亲叔二人，一人有罪者不可恕，其无罪者当厚之，庶几仰慰皇祖在天之灵。”荣不肯。时杨溥亦与士奇意合，上乃不复言移兵，车驾遂还京。

编　九月，帝至京师，废高煦为庶人，逆党王斌、朱煊等伏诛。

纪　时言者犹喋喋，请尽削赵护卫，且请召赵王拘之京，上皆不听。乃召杨士奇谕曰：“言者论赵王益多，如何？”对曰：“今日宗室惟赵王最亲，当思保全之，毋惑群言！”上曰：“吾亦思之，皇考于赵王最友爱，且吾今惟一叔，奈何不爱，然当思所以保全之道。”乃封群臣言章，遣驸马都尉广平侯袁容、左都御史刘观赍以示之，使自处。容等至，赵王大喜曰：“吾生矣！”即献护卫，且上表谢恩，而言者始息。

编　汉庶人高煦伏诛。

纪　庶人锁絷大内逍遥城，一日上往，熟视久之，庶人出不意，伸一足句上仆地。上大怒，亟命力士舁铜缸覆之。缸重三百斤，庶人有力，顶负缸起。乃积炭缸上如山，然炭，逾时，火炽铜镕，庶人死。诸子皆死。

编　冬十月，复李时勉翰林侍读。

纪　洪熙中，时勉言事过激，仁宗怒，命武士扑以金瓜，断胁不死，系狱。至是，上面讯，释之，复召入翰林。

编　以张木为兵部尚书，陈祚、于谦并为监察御史。

编　秋八月，建文帝入蜀。

编　九月，诏浙江按察使林硕复职。

纪　硕振举宪法不少贷，中官裴可立督事浙江，以沮格诏令诬之。上遣人逮硕至，亲问之，曰：“尔毋怖，但尽实对。”硕言：“臣往年为御史，尝巡按浙江，小人多不便臣。今任按察使至浙未久，中宫在彼者亦无乖忤，惟旧不便臣者设谋造诈，欲去臣以自便耳。”上曰：“朕固未信，逮汝面问，今既明白，即驰驿还任，汝无他虑。”遂降敕切责裴可立曰：“归必不贷也。”硕初被逮，众皆危之，一见遽释，中外颂圣德焉。

编　冬十一月，皇子祈镇生。

编　以薛瑄为监察御史。

编　戊申，三年，春二月，立皇子祈镇为皇太子。

编　废皇后胡氏，立妃孙氏为皇后。

纪　先是上尝召张辅、蹇义、夏原吉、杨士奇、杨荣谕之曰：“朕年三十，未有子，今幸贵妃生子。母以子贵，古亦有之，但中宫宜何如处置？”因举中宫过失数事。荣曰：“举此废之可也。”上曰：“废后有故事否？”义曰：“宋仁宗降郭后为仙妃。”上问“辅、原吉、士奇何无言？”士奇对曰：“臣于帝、后，犹子事父、母。今中宫，母也，群臣，子也，子岂当议废母。”上问“辅、原吉云何？”二人依违其间曰：“此大事，容臣详议以闻。”上问：“此举得不贻外议否？”义曰：“自古所有，何得议之。”士奇曰：“宋仁宗废郭后，孔道辅、范仲淹率台谏十数人入谏，被黜。至今史册为贬，何谓无议？”既退，明旦，上复召问士奇、荣，士奇对曰：“汉光武废后，诏书曰：‘异常之事，非国休福。’宋仁宗废后，后来甚悔。愿陛下慎之。”上不怿而罢。一日，独召士奇至文华殿，屏左右，谕曰：“若何处置为当？”士奇因问“中宫与贵妃若何？”上曰：“甚和睦，相亲爱。中宫今病逾月矣，贵妃日往视，慰藉甚勤也。”士奇曰：“然则乘今有疾而导之辞让，则进退以礼，而恩眷不衰。”上颔之。数日，复召士奇曰：“尔前说甚善，中宫果欣然辞，贵妃坚不受，太后亦尚未听辞，然中宫辞甚力。”士奇曰：“若此则愿陛下待两宫当均一。昔宋仁宗废郭后，而待郭氏恩意加厚。”上曰：“然。吾不食言。”其议遂定，敕皇后退居别宫。册立孙氏为皇后。

编　夏六月，出左都御史刘观，以通政使顾佐为左都御史。

纪　上罢朝，谕：“朝臣贪浊，奈何？”杨士奇对曰：“贪风始永乐末，今更甚。”上问“何如？”对曰：“太宗自十五六年数疾不视朝，扈从之臣，请托贿赂公行无忌。”杨荣曰：“当是时，惟方宾有贪名。”上即顾荣问：“今贪者谁甚？”对曰：“莫甚于刘观。”士奇曰：“风宪所以肃百僚，宪长如此，则不肖御史皆效之。御史奉巡四方，则不肖有司皆效之。”上叹息曰：“除恶务本。顾观去，谁代观者？”士奇曰：“通政使顾佐廉公有威。”荣曰：“佐为京尹，能禁防下吏，政清弊革。”上喜曰：“顾佐乃能如是。”乃命观巡阅河道，而以佐代之，寻下观狱。

编　冬十月，建文帝游汉中。

编　己酉，四年，春正月，建文帝至成都，再宿而去。

编　二月，江南守备襄城伯李隆献驺虞，群臣请表贺，不许。

纪　隆献驺虞二，云出滁州来安县石固山。礼部尚书胡濙等请上表贺，上曰：“朕嗣位四年，民生未能得所，驺虞之祥，于德弗类。”不许。

编　冬十一月，千户臧清弃市。

纪　时有囚告左都御史顾佐枉法者，上怒，召杨士奇、杨荣谕曰：“此必有重囚教之陷佐。”囚命法司穷治之，得千户臧清杀无罪三人当死，教之诬告。上曰：“不诛之，佐何以行事！”立命磔清于市。

编　庚戌，五年，春正月，少保、户部尚书夏原吉卒。

纪　原吉天性宽平，人无识与不识皆称为君子长者。吕震尝在上前短原吉柔奸。震为子求官，上问原吉，原吉称震有守城功。陈瑄靖难初，欲杀原吉；原吉荐瑄才，总漕运。尝有从隶污所服织金赐衣，惧欲逃，原吉曰：“污可浣，何惧为？”吏坏所宝古砚，匿不敢见，原吉召吏谕曰：“物皆有坏，吾未尝惜此。”慰遣之。在部，吏捧精微文书押之，因风为墨所污，吏惧，肉袒以俟，原吉曰：“汝何与焉。”明日袖至上前，自咎不谨被污，上命易之。一时卿大夫雅量推原吉第一。尝夜阅文卷，抚案叹息，欲下而止者再。其夫人问之，原吉曰：“此岁终大辟奏也。吾笔一下，死生决矣，是以惨沮而笔不忍下也！”尝与同列饮于他所，夜归值雪，过禁门，有欲不下马者，原吉曰：“君子不以冥冥惰行。”其敬慎如此，有古大臣之风焉。

编　秋八月，以况钟为苏州知府。

纪　钟，靖安人，始为吏胥，吕震荐其才，授仪制司郎中。至是，大臣奏苏州等九大郡烦剧难治，特选钟等九人为知府，赐以玺书，假便宜行事，驰驿赴任。钟至苏，初视事，阳为木讷，胥有弊蠹，辄默识之。通判赵忱肆谩侮，钟亦不校，及期月，一旦宣敕，召府中胥悉前，大声言：“某日某事某窃贿若干，某日某亦如之。”群胥骇服，不敢辨，立杀六人肆诸市。复出属官贪暴者五人，庸懦者十余人。由是吏民震悚，苏人称之曰“况青天”。

编　冬十二月，含誉星见。

编　辛亥，六年，春二月，建文帝往陕西。

编　逮江西巡按御史陈祚下狱。

纪　祚上疏劝上务帝王实学，退朝之暇，命儒臣讲说真德秀大学衍义一书。上览疏怒曰：“朕不读书，大学且不识，岂堪作天下主乎！”命逮至京，并其家下锦衣卫狱，禁锢者五年。时上方以博综经史自负，祚之措词若上未尝学问者，故怒不可解。

编　秋七月，帝微行，夜至少傅杨士奇家。

纪　时上颇好微行，夜半从四骑至士奇家。比出迎，上已入门立庭中，士奇俯伏地下，言“陛下奈何以宗庙社稷之身自轻！”上笑曰：“思见卿一言，故来耳。”遂屏左右语。既竟，士奇叩头曰：“车驾今夕俯临，外间必有知者，伏乞自此慎出，事变不测，当虑也。”驾还宫，明日遣太监范宏问“车驾临幸，曷不谢？”对曰：“至尊夜出，愚臣迨今中心惴栗未已，岂敢言谢。”又数日，遣宏问“尧不微行乎？”对曰：“陛下恩泽岂能徧洽幽隐，万一有怨夫冤卒窥视窃发，诚不可无虑。”后旬余，锦衣卫获二盗，尝杀人，捕急，遂私约候驾之玉泉寺，挟弓矢伏道旁林丛中作乱。捕盗校尉变服如盗，入盗群，盗不疑，以谋告，遂为所获。上叹曰：“士奇爱我。”遣宏赐金绮。

编　冬十二月，大学士金幼孜卒。

编　壬子，七年，春正月，建文帝入楚，至公安。

编　夏六月，诏修各州县广济仓。

纪　巡按湖广御史朱鉴上言：“洪武间，郡县皆置东西南北四仓以贮官谷，令富民守之，遇水旱饥馑以贷贫民。今廒仓废弛，赎谷、罚金有司皆掩为己有，深负朝廷仁民之意。”上从其言，命违者从按察使、监察御史劾奏。

编　秋八月，诏释故城县丞陈铭罪，复其官。

纪　先是上闻内官奉使者多贪纵为民害。以太监刘宁清谨，命同御史驰往各郡，尽收所差内官资橐，并其人解京师。既还，道经故城，县丞陈铭闻有内官至，不问从来，辄奋前捽宁，手击之。御史奏丞无状，逮至，上曰：“丞固可罪，朕以其一时偏于所恶，姑宥之。”侍臣言：“纵赦之，亦不可使复任。”上曰：“朕既释之，彼当知所改过也。”

编　癸丑，八年，春正月，少保大学士黄淮致仕。

纪　淮辞归，上宴之于太液池，亲洒宸翰送之。

编　秋八月，南海诸国献麒麟者四。

编　景星见。

编　冬十一月，巡抚南直隶工部侍郎周忱奏定济农仓之法。

纪　令诸县各设仓，择县官之廉公有威与民之贤者司其籍，每岁种莳之际量给之，秋成还官。明年江南大旱，诸郡发济农米以赈贷，民不知饥。

编　甲寅，九年，夏五月，建文帝至吴江史彬家，程济从。

编　冬十二月，有僧自陈修寺祝延圣寿，诏斥之。

纪　上谓侍臣曰：“人情莫不欲寿。古之人君若商中宗、高宗、祖甲、周文王享国最久，其时岂有僧、道、神仙之说？秦皇、汉武求神仙，梁武帝、宋徽宗崇僧、道，效验可见。世人不悟，可叹也！”

编　乙卯，十年，春正月，帝崩，太子祁镇即位。

纪　上不豫，百官朝皇太子于文华殿。翌日上崩，太子即位。

编　尊皇太后曰太皇太后，皇后曰皇太后。封弟祁钰为郕王。

编　命礼部尚书兼翰林院学士杨溥复入参预机务。

编　三月，建文帝往粤西。

编　夏六月，葬景陵。

编　秋七月，命司礼太监王振偕文武大臣阅武于将台，振矫制以隆庆右卫指挥佥事纪广为都督佥事。

纪　振，山西大同人，初侍上东宫，及即位，遂命掌司礼监，宠信之，呼为先生而不名，振遂擅作威福。时辅臣方议开经筵，而振乃导上阅武将台，集京营及诸卫武职试骑射，殿最之。纪广者，尝以卫卒守居庸，往投振门，大见亲昵，遂奏广第一，超擢之。宦官专政自此始。

太皇太后尝御便殿，英国公张辅、大学士杨士奇、杨荣、杨溥、尚书胡濙被旨入朝，上东立，太皇太后顾上曰：“此五人，先朝所简遗皇帝者，有行必与之计，非五人赞成不可行也。”上受命。有顷，宣太监王振，振至俯伏，太皇太后颜色顿异，曰：“汝侍皇帝起居多不律，今当赐汝死。”上跪为之请，诸大臣皆跪。太皇太后曰：“皇帝年少，岂知此辈祸人家国！我听皇帝暨诸大臣贷振，此后不可令干国事也。”





明鉴易知录卷五


明纪


英宗睿皇帝


编　丙辰，英宗皇帝正统元年，春正月，诏开经筵。

编　夏四月，始设提学。

编　秋八月，建文帝还至滇，卜筑旧日之浪穹。

编　冬十月，帝阅武于将台。

纪　命诸将骑射以三矢为率，受命者万骑，惟驸马都尉井源弯弓跃马，三发三中。上大喜，撤上尊赐之。观者皆曰：“往年王太监阅武，纪广骤升；今天子自来，顾一杯酒邪！”

编　丁巳，二年，春二月，诏宋儒胡安国、蔡沈、真德秀从祀孔子庙庭。

编　夏六月，京师旱。

纪　时御巷小儿为土龙祷雨，拜而歌曰：“雨帝，雨帝，城隍土地。雨若再来，还我土地。”成群呼噪，不知所起。

编　秋九月，召温州府知府何文渊为刑部右侍郎。

编　戊午，三年，秋七月，建文帝复往粤西。

编　己未，四年，春三月，加苏州府知府况钟秩正三品。仍知府事。

纪　钟考满当代，军民诣阙留者数万人。诏升钟俸，令复任。杨士奇赠以诗云：“十年不愧赵清献，七邑重逢张益州。”

编　庚申，五年，春三月，建文帝同寓僧诣思恩知州岑瑛，自称建文帝，僧及建文帝被执赴京师。

纪　建文帝好文章，能为诗歌，至是出亡盖三十九年矣。会有同寓僧者，窃帝诗，自谓建文帝，诣思恩知州岑瑛，大言曰：“吾建文皇帝也。”瑛大骇，闻之藩司，因系僧，并及建文帝，飞章以闻。诏械入京师。程济从。

编　命侍讲学士马愉、侍讲曹鼐并直内机务。

纪　先是王振语杨士奇曰：“朝廷事赖三位老先生，然三公亦高年倦勤矣，后当何如？”士奇曰：“老臣当尽瘁报国，死而后已。”杨荣曰：“先生安得为此言？吾辈老，无能效力，当以人事君耳。”振喜，越日即荐曹鼐、苗衷、陈循、高穀等，遂次第擢用。士奇因尤荣，荣曰：“彼厌吾辈，吾辈纵自立，彼容能已乎！一旦内中出片纸，命某某入，则吾辈束手矣。今四人竟是我辈人，何伤也？”士奇是其言。

编　秋七月，少师、大学士杨荣卒。

编　九月，僧及建文帝至京师。

纪　命御史廷鞫之，僧称年九十余，且死，思葬祖父陵旁耳。御史言建文君生洪武十年，距正统五年当六十四岁，何得九十岁？廉其状，僧实杨应祥，钧州白沙里人。奏上，僧论死，下锦衣狱。建文帝白其实，御史密以闻。阉吴亮老矣，逮事建文帝，乃令探之。建文帝见亮辄曰：“汝非吴亮邪？”亮曰：“非也。”建文帝曰：“吾昔御便殿，汝尚食，食子鹅弃片肉于地，汝手执壶据地狗之，乃云非是邪？”亮伏地哭。建文帝左趾有黑子，摩视之，持其踵复哭，不能仰视，退而自经。于是迎建文帝入西内。程济闻之，叹曰：“今日方终臣职矣！”往云南焚庵，散其徒。建文帝既入宫，宫中人皆呼为老佛，以寿终葬西山，不封不树。

编　辛酉，六年，夏四月，太监王振矫诏以工部郎中王佑为工部右侍郎。

纪　振既弄权，佑以谄媚超擢，与兵部侍郎徐晞极意逢迎之。佑貌美而无须，善伺候振颜色，一日振问曰：“王侍郎何无须？”对曰：“老爷所无，儿安敢有！”闻者鄙之。

编　秋八月，召山东提学佥事薛瑄为大理寺左少卿。

纪　初，王振问杨士奇曰：“吾乡人谁可大用者？”士奇荐瑄，乃有是召。瑄至京朝见，不谒振，振至下，问何不见薛少卿？二杨为谢，振知李贤素与瑄厚，召至下，令致己意。贤至朝房与瑄言，瑄曰：“厚德亦为是言乎？拜爵公朝，谢恩私室，吾不为也。”久之，振知其意，亦不复问。一日会议东阁，公卿见振皆拜，一人独立，振知其为瑄也，先揖之，且告罪，然自是益深衔之。

编　冬十月，作奉天、谨身、华盖三殿成。

纪　三殿工成，宴百官。故事，宦者虽宠，不得预外庭宴。是日上使人视王先生何为？振方大怒，曰：“周公辅成王，我独不可一坐乎？”使以闻，上为蹙然，乃命开东华中门，听振出入。振至问故，曰：“诏命也。”至门外，百官皆望风拜，振悦。

编　十一月，右副都御史吴讷乞致仕，许之。

编　壬戌，七年，夏六月，少保、工部尚书吴中卒。

纪　中以国子生累官至尚书。性贪鄙，其妻甚严正。一日迎诰，其妻呼子宣之问曰：“此诰词是主上自言邪？是翰林代草邪？”曰：“亦翰林代草耳。”叹曰：“翰林先生果不虚妄，吴中一篇诰文，止说他平生为人，何尝有‘清廉’二字！”中闻之虽恚，强笑容而已。

编　以礼部侍郎王直为吏部尚书。

编　冬十月，太皇太后张氏崩。

纪　初，宣宗崩，上冲年践祚，事皆白太后然后行。委用三杨，政归台阁，每数日，太后必遣中官入，问施行何事具以闻。或王振自断不付议者，必立召振责之。太后既崩，振益无所惮矣。

编　十二月，太监王振矫诏以徐晞为兵部尚书。

编　癸亥，八年，夏四月，雷震奉天殿鸱吻，诏求直言。下侍讲刘球狱，杀之。

纪　球素为王振所憾，锦衣指挥彭德清，球乡人也，往来振门用事，公卿率趋谒，球独不为礼，德清衔之。至是，球应诏上言十事，德清乃激振曰：“公知之乎？刘侍讲疏之三章，盖诋公也。”振怒，欲置之死。会编修董璘自陈愿为太常，而球疏有“太常不可用道士，宜易儒臣”语，乃逮璘及球俱下狱。振即令其党锦衣卫指挥马顺以计杀球。一夕五更，顺独携一校，推狱门入，球与璘同卧，小校前持球，球知不免，大呼曰：“死诉太祖、太宗！”校持刀断球颈，流血被体，屹立不动。

编　下大理寺少卿薛瑄狱，寻除名放归田里。

纪　瑄素不为王振屈，振衔之。会有武吏病死，其妾有色，振侄山欲夺之，妻持不可，妾因诬告妻毒其夫。都御史王文究问，已诬服；瑄辨其冤，屡驳还之。文谄事振，谮之，嗾御史劾瑄受贿，故出人罪。廷鞫竟坐以死，下狱，瑄怡然曰：“辨冤获罪，死何愧焉！”在狱读易以自娱。初，瑄既论死，子淳等三人请一人代死，二人戍赎父罪；不许。将决，振老仆泣于爨下。振问之，曰：“薛少卿不免，是以泣。”曰：“何以知之？”曰：“乡人也。”因述其平生，振少解。会侍郎王伟申救之，得免死，除名放归田里。

编　瓦剌太师顺宁王脱欢卒，子也先嗣。

纪　自脱欢并吞诸部，势浸强盛，至也先益横，屡犯塞北，边境自此多事。

编　秋八月，王振枷祭酒李时勉于国子监门，寻释之。

纪　振尝诣监，衔时勉无加礼，令人廉其事，无所得。彝伦堂有古树，故许衡所植也，时勉嫌其阴翳妨诸生班列，稍使伐其旁枝，振遂诬以伐官木私家用，矫旨令荷校肆诸成均。监生石大用乞以身代，号哭奔走阙下，上疏求解者数千人。会昌伯孙继宗言于孙太后，太后为上言之，始知振所为也，命立释之。

纲　立妃钱氏为皇后。

编　甲子，九年，春正月，新建太学成，帝临视，祗谒先圣，行释奠礼。

纪　先是，太学犹因元陋，吏部主事李贤上言：“国家建都北京以来，所废弛者莫甚于太学，所创新者莫多于佛寺，举措如是，可谓舛矣！若重修太学，虽极壮丽，不过一佛寺之费。请及时修举，以致养贤及民之效。”从之，至是成。

编　三月，少师，兵部尚书兼华盖殿大学士杨士奇卒。

编　夏四月，以翰林院学士陈循直文渊阁，与机务。

编　乙丑，十年，秋七月，下霸州知州张需狱。

纪　需善字民，顺天府丞王铎尝旌异之。有牧马官扰民，需置于法。牧马官以谮王振，遂被逮，箠楚几死，谪戍边；并坐铎私举，下于理。

编　丙寅，十一年，春三月，贬巡抚山西、河南兵部侍郎于谦为大理寺少卿，寻复命巡抚。

纪　谦抚梁、晋十余年，惧盈满，举参政孙原贞、王来自代。时王振方用事，谦每入京，未尝持一物交当路。又御史有姓名类谦者尝忤振，振意以为谦，嗾言官劾之，罢为大理少卿。二省民倍道赴阙乞留，亲藩亦以“不可无谦”请，乃复命巡抚。

编　秋七月，少师、礼部尚书兼武英殿大学士杨溥卒。

编　丁卯，十二年，春正月，巡抚宣、大佥都御史罗亨信，奏请增置城卫以备边，不报。

纪　亨信上言：“瓦剌也先专候衅端图入寇，宜预于直北要害，增置城卫土城备之，不然恐贻大患。”奏闻，兵部尚书邝埜畏王振，不敢主议，遂寝不行。

编　以于谦为兵部侍郎。

编　以都督佥事石亨为左参将，守万全。

编　戊辰，十三年，春二月，修大兴隆寺。

纪　寺初名庆寿，在禁城西，金章宗建，王振言其敝，命役军民修之，费巨万，壮丽甲于京都，上临幸焉。

编　己巳，十四年，春二月，瓦剌也先遣使进马。

纪　也先遣使二千余人进马，诈称三千人。王振怒其诈，减去马价，使回报，遂失和好。

先是也先遣人入贡，通事辈利其贿，告以中国虚实，也先求结婚，通事私许之，朝廷不知也。至是贡马，曰：“此聘礼也。”答：“诏无许婚意。”也先益愧忿，谋寇大同。

编　夏六月，谨身、奉先、华盖三殿复灾。

纪　丙辰夜，雷电大震，风雨骤作，谨身殿火起，延奉天、华盖二殿，奉天诸门皆毁。自王振擅权，灾异叠见，振略不警畏，很恣愈甚，且讳言天变。时浙江绍兴山移于平地，官不敢闻。又地动，白毛遍生，奏入不省。陕西二处山崩、山移，有声三日不绝，移三里，不敢详奏。黄河改往东流于海，淹没人家千余户。又振宅新起，未逾时一火而尽。南京宫殿火，是夜大雨，殿基上荆棘二尺高。始下诏赦天下。

编　秋七月，瓦剌也先大举入寇，帝下诏亲征。

纪　也先图犯边，其势甚张，侍讲徐珵语其友刘溥曰：“祸不远矣！”亟命妻子南归。皆重迁，有难色，珵怒曰：“尔不急去，不欲作中国妇邪！”乃行。八日，也先大举入寇，兵锋锐甚，大同兵失利，塞外城堡所至陷没，边报日至，乃遣驸马都尉井源等四将各率兵万人出御之。源等既行，王振劝上亲征，从之。

编　车驾发京师，命弟郕王祁钰居守。

纪　亲征命下，二日即行，事出仓卒，举朝震骇。命太师英国公张辅、太师成国公朱勇率师以从，户部尚书王佐、兵部尚书邝埜、学士曹鼐、张益等扈征。吏部尚书王直及大小群臣伏阙恳留，不允。命太监金英辅郕王居守，遂偕王振并官军五十余万人出居庸关，过怀来至宣府，未至大同，兵士已乏粮，僵尸满路；寇亦佯避，诱师深入。

编　八月，车驾至大同，下诏班师。

纪　师至大同，王振又欲进兵北行，钦天监正彭德清斥振曰：“象纬示警，不可复前。若有疏虞，陷乘舆于草莽，谁执其咎！”曹鼐曰：“臣子固不足惜，主上系天下安危，岂可轻进！”振怒曰：“倘有此，亦天命也。”于是井源等报败踵至，会暮复有黑云如伞罩营，雷雨大作，振恶之。会前军西宁侯朱瑛、武进伯朱冕全军覆没，镇守大同中官郭敬密言于振：“势决不可行。”振始有还意。明日，班师。

编　车驾至土木，大军与瓦剌兵战，败绩，帝被拥以去。

纪　大同总兵郭登告曹鼐等：“车驾入，宜从紫荆关，庶保无虞。”王振不听。振，蔚州人，因欲邀驾幸其第，既又恐损其禾稼，行四十里复转而东，还至狼山，追骑且及。庚申，遣朱勇等率三万骑御之。勇进军鹞儿岭，敌于山两翼邀阻夹攻，杀掠殆尽。

是日，驾至土木，日尚未晡，去怀来二十里。众欲入保怀来，以王振辎重千余两未至，留待之。邝埜再上章请车驾疾驱入关，而严兵为殿，不报。又诣行殿力请，振怒曰：“腐儒安知兵事！”遂驻土木。旁无水泉，又当敌冲，辛酉欲行，敌已逼，不敢动，人马不饮水已二日，饥渴之甚，掘井深二丈不得水。

也先分道自土木傍麻谷口入，守口都指挥郭懋拒战终夜，敌益增。壬戌，敌遣使持书来以和为言，上遂召曹鼐草敕与和，遣二通事与北使偕去。振急传令移营，南行未三四里，敌复四面攻围，兵士争先奔逸，势不能止，敌奋长刀以砍，大军大呼“解甲投戈者不杀！”众裸袒相蹈藉死，蔽野塞川，宦侍、虎贲矢被体如猬。上与亲兵乘马突围，不得出，被拥以去。张辅、邝埜、王佐、曹鼐、张益而下数百人皆死。

初，师既败，上乃下马盘膝面南坐，有一敌将索衣甲，不与，欲加害，其兄来曰：“此非凡人，举动自别。”拥出雷家站见也先之弟赛刊王。上问曰：“子其也先乎？其伯颜帖木儿乎？赛刊王乎？大同王乎？”赛刊王闻语大惊，驰见也先曰：“部下获一人甚异，得非大明天子乎？”也先乃召使中国二人问是否，二人见大惊，曰：“是也。”也先喜曰：“我常告天，求大元一统天下，今果有此胜！”问众何以为计？其中一人名乃公，大言曰：“天以仇赐我，不如杀之。”伯颜帖木儿大怒，呼也先为那颜，那颜者，华言大人也。“安用此人在旁”，摧其面曰“去”，因力言：“两军交战，人马必中刀箭，或践伤压死；今大明皇帝独不践压、中刀箭，而问那颜，问我等，无惊恐怨怒。我等久受大明皇帝厚恩赏，虽天有怒，推而弃之地下，而未尝死之，我等何反天？那颜若遣使告中国迎返天子，那颜不有万世好男子名乎？”众皆曰“者”，犹华言“然”也。于是也先以上送伯颜帖木儿营，令护之。报至京师，皇太后遣使赍重宝文绮，载以八骑，皇后钱氏尽括宫中物佐之，诣也先营请还车驾，不报。

编　皇太后诏立皇长子见深为皇太子，命郕王为辅，代总国政。

编　籍王振家，族诛之。

纪　帝之北狩也，护卫将军樊忠从帝旁，以所持棰捶死振，曰：“吾为天下诛此贼！”遂突围，杀数十人，死之。至是廷臣请族诛振，振所亲马顺及王、毛二侍，一时被击死。都御史陈镒奉郕王令旨籍其家，并振从子山脔于市，族属无少长皆斩。振家当京城内外凡数处，重堂辽阁，拟于宸居，器服绮丽，尚方不逮，玉盘百面，珊瑚高六七尺者二十余株，金银六十余库，币帛珠宝无算。

编　皇太后以于谦为兵部尚书。

编　也先拥帝至大同，寻复拥帝去。

纪　也先拥帝至大同城下索金币，约赂至即归帝。都督郭登闭门不纳，帝传旨曰：“朕与登有姻，何外朕若此？”登遣人传奏曰：“臣奉命守城，不敢擅启闭。”随侍校尉袁彬以头触门大呼，于是广宁伯刘安等括公私金银共万余两出迎驾，既献，复不应。

初，也先来索赂，郭登曰：“此绐我耳，莫若以计代其谋，劫营夺驾入城，此为上策。”乃谋以壮士七十余人饷之食，令奋前执其弓刀，因拥帝还，会有沮者，既淹久，寇觉，惊扰而去。

也先拥帝道宣府，总兵杨洪闭城门不出。事闻，逮洪系诏狱。

帝出塞过猫儿庄、九十海子，历苏武庙、李陵碑至黑松林，也先营在焉。帝始入也先营，也先屡欲谋害，会夜大雷雨，震死也先所乘马，谋乃止，且加礼焉。袁彬侍左右，颇知书，性警敏。又有哈铭者，先随使臣吴良羁留在北，至是亦与彬同侍。又有卫沙狐狸者，亦随上至漠北，供薪水，劳苦备至。

编　皇太后命郕王即帝位，群臣奉表劝进。

纪　太后遣太监金英传旨：“皇太子幼冲，郕王宜早正大位以安国家。”时议者以时方多故，人心危疑，思得长君以弭祸乱。于是文武群臣交章劝进。王再辞让，众请遵太后命，允之，遂择日行礼。

编　九月，也先遣使来。

纪　使言欲送帝还京师。使还，以金百两，银二百两，彩币二百匹赐也先。

编　郕王即皇帝位，遥尊帝为太上皇，诏赦天下，改明年为景泰元年。

编　也先复遣使致书。

纪　也先书辞悖慢，兵部尚书于谦见上泣言曰：“寇贼不道，势将长驱深入，不可不预为计。迩者各营精锐尽遣随征，宜急遣官分设召募；京师九门，宜用都督统领。通州、霸上仓粮，不可捐弃以资寇，令在官者悉诣阙支，准为月粮之数，庶几两得。”上嘉纳之。

编　以陈循为户部尚书，高谷为工部尚书。

编　出杨洪、石亨于诏狱，命洪仍守宣府，亨总京师兵马。

纪　亨有威望，方面，巨躯，须垂至膝。初协守万全，坐不救乘舆，械系诏狱，至是以于谦言赦出之，使总京营兵马赎罪。

编　冬十月，也先挟上皇与可汗脱脱不花寇紫荆关，京师戒严。

纪　先是太监喜宁，故鞑靼也，土木之败降于也先，尽以中国虚实告之，为彼向道，奉上皇入寇。七日至大同城下，守臣郭登曰：“赖天地祖宗之灵，国有君矣。”也先知有备，不攻去。九日至广昌，破紫荆关。朝野汹汹，人无固志。侍讲徐珵方有时名，亦锐意功业，太监金英召珵问计，珵曰：“验之星象、历数，天命已去，请幸南京。”英叱之，令人扶出。明日，于谦上疏抗言：“京师，天下根本，宗庙、社稷、陵寝、百官、万姓、帑藏、仓储咸在，若一动则大势尽去，宋南渡之事可鉴也。珵妄言，当斩！”金英宣言于众曰：“死则君臣同死，有以迁都为言者，上命必诛之。”乃出榜告谕，固守之议始决。

谦闻寇迫关，思各处刍粟数万计，恐为敌资，急遣使焚之，然后奏闻。或请姑待报，谦曰：“寇在目前，若少缓彼将据之，适以赍盗粮耳。独不见宋牟冈事乎！”众皆是之。

编　也先军围京师，石亨等击却之，也先北遁。

纪　也先长驱至京城西北关外。命石亨等军于城北，于谦督其军都督孙镗军于城西，刑部侍郎江渊参其军，皆背城而阵。以交阯旧将王通为都督，与御史杨善守城。谦率先士卒，躬擐甲胄，出营德胜门，以示必死。泣以忠义谕三军，人人感奋，勇气百倍。喜宁嗾也先遣使来议和，索大臣出迎驾。众莫敢出，乃以通政参议王复为礼部侍郎、中书舍人赵荣为鸿胪寺卿，出朝上皇于土城庙。也先、伯颜帖木儿擐甲持弓矢侍上皇。复等见上皇进书敕，也先曰：“尔皆小官，急令王直、胡濙、于谦、石亨来。”上皇谕复、荣曰：“彼无善意，汝等宜急去。”二人辞归。

寇益四出剽掠，攻城益急。既而宣府杨洪援兵至，军声大振。时诸军二十二万列城下，寇见大军盛而严，不敢轻犯。

石亨出安定门，与其从子彪持巨斧突入敌中坚，所向披靡。敌却而西；亨追战城西，复却而南。彪率精兵千人诱寇至彰义门，寇见彪兵少，逼之，亨率众乘之，寇败走。神机营都督范广以飞枪火箭杀伤甚众，于是也先气稍沮。于谦使谍谍知上皇移驾远，命石亨等夜举火大炮击其营，死者万人。也先以上皇北遁。脱脱不花闻之，遂不敢入关，亦遁。

编　十一月，京师解严。杨洪等班师还京，封洪昌平侯，石亨武清侯。加于谦少保，总督军务；谦固辞，不许。

编　伯颜帖木儿妻令侍女迎上皇驾；寻值圣节，也先上寿。

纪　上皇北至小黄河苏武庙，伯颜帖木儿妻阿挞剌阿哈剌令侍女设帐迎驾，宰羊递杯进膳。寻值圣节，也先上寿，进蟒衣貂裘，筵宴。哈铭、袁彬常宿御寝傍，天寒甚，每夜上皇令彬以两胁温足，一日晨起谓铭曰：“汝夜手压我胸，我俟汝醒乃下手。”因言光武与子陵共卧事，铭顿首。上皇夜出帐房，仰观天象，指示二人曰：“天意有在，我终当归也。”上皇使哈铭致意伯颜妻，令劝伯颜送还朝。妻曰：“我妇人，何能为？然官人洗濯，我侍巾蜕，亦当进一言。”铭时时设喻慰上皇勿忧或成疾。

编　十二月，尊皇太后孙氏曰上圣皇太后，生母吴氏曰皇太后，立妃汪氏为皇后。





景皇帝


编　庚午，景皇帝景泰元年，春正月，上皇书至，索大臣来迎。

纪　上命公卿集议，廷臣因奏请遣官使北贺节，进冬衣。上谓必能识太上皇帝者始可行。群臣惧，谢罪，事遂寝。

编　瓦剌兵入朔州，大同总兵郭登击走之。

纪　登以八百骑破寇数千，追奔四十里，夺回人口牛马军器以万计。捷闻，进封登定襄伯。

编　二月，叛臣喜宁伏诛。

纪　宁教也先扰边，且不欲送上皇还，上皇深恶之。宁又忌袁彬，诱彬出营，将杀之，上皇急救之乃免。彬与上皇谋，遣宁传命入京，令军士高盘与俱，密书系盘髀间，令至宣府与总兵等官计擒之。既至，宣府参将杨俊出与宁饮城下，盘抱宁大呼，俊纵兵遂缚宁，送京诛之。也先闻宁诛，与赛刊王等分道入寇。

编　大同参将许贵请遣使与瓦剌修好，不许。

纪　贵请遣使腆币以款寇兵，而徐为讨伐计。于谦曰：“前者固非不遣使，都指挥季铎、指挥岳谦遣而寇骑已至关口，通政王复、少卿赵荣遣而不获征太上一信。其狡焉侮我而龁我，何似而可言和！况也先不共戴天仇也，理固不可和。万一和而彼遂肆无厌之求，从之则坐弊，不从则生变，势亦不可和。贵介胄之臣，而委靡退怯，法当诛！”是时上任谦方专，疏既入，于是边将人人言战守，也先不得挟重相恫喝，抱空名不义之质，始谋归太上矣。

编　秋七月，也先遣其参政完者脱欢等赍书来请和，诏遣礼部右侍郎李实等赍敕报之。

纪　也先以和议不成，命其知枢密院阿剌为书，遣完者脱欢等五人至京师请和。礼部会议，尚书胡濙等奏奉迎上皇，上不允。次日上御文华殿，召文武群臣谕曰：“朝廷因通和坏事，欲与寇绝，而卿等屡以为言何也？”吏部尚书王直对曰：“上皇蒙尘，理宜迎复，乞必遣使，勿使有他日之悔。”上不怿曰：“我非贪此位，而卿等强树焉！今复作纷纭何？”众不知所对。于谦从容曰：“大位已定，孰敢他议。答使者，冀以舒边患得为备耳，”上意始释曰：“从汝，从汝！”言已即退。

群臣出文华门，太监兴安传呼曰：“孰堪使者？有文天祥、富弼乎？”众未答，王直面赤厉声曰：“是何言！臣等惟皇上使，谁敢勿行者！”安语塞入复。时李实任礼科都给事中，上命安传旨欲遣之，对曰：“实不才，然朝廷多事，安敢辞。”安入复命，遂以李实为礼部右侍郎充正使，罗绮为大理寺少卿充副使，马显授指挥使为通事，赍玺书以行。时臣及府部诸臣承上意，止言息兵讲和，不及迎复上皇意，实等遂偕完者脱欢北行。

编　李实等辞归。

纪　实等至也先营，地名失八秃儿。既见，也先读玺书毕，乃引见上皇。上皇居伯颜帖木儿营，所居毡毳帐服，食饮皆膻酪，牛车一乘为移营之具，左右惟校尉袁彬暨哈铭侍。实等见上皇泣，上皇亦泣。上皇曰：“朕非为游畋而出，所以陷此者王振也。”因问太后、皇上、皇后俱无恙，又问二三大臣，上皇曰：“也先欲归我，卿归报朝廷善图之。”实等因问上皇，居此亦思旧所享锦衣玉食否？又问何以宠王振至此，致亡国？上皇曰：“朕不能烛奸，然振未败时，群臣无肯言者，今日皆归罪于我。”日暮，实等归宿也先营，酌酒相待。也先曰：“南朝我之世仇，今天使皇帝入我国，我不敢慢；南朝若获我，肯留至今日乎？”又言：“皇帝在此，吾辈无所用之，每遣使南朝令来迎，竟不至，何也？”实等反复譬晓，欲奉迎上皇意。也先曰：“南朝遣汝通问，非奉迎也。若归亟遣大臣来。”实等遂辞归。

编　脱脱不花遣其平章皮儿马黑麻来请和，诏遣右都御史杨善等报之。

纪　李实未至京，会脱脱不花亦遣皮儿马黑麻来请和。右都御史杨善慨然请行，中书舍人赵荣亦请往，乃遣善、荣等同皮儿马黑麻往。道遇实，实告以故，善曰：“得之矣，即敕书所无，可权以集事也。”实既还朝，具述也先情及上皇起居状，奏请遣使奉迎，文武大臣上疏恳请遣使，皆不许。上问实也先讲和之意虚实，对曰：“论其和意，似有实情。”上曰：“待杨善归再议。”

编　八月，上皇还京师，帝送上皇居南宫。

纪　杨善等至也先营，也先见善等甚喜，善因请上皇还京，历述累朝恩遇之厚，不可忘，反复辨论数千百言。也先问：“上皇还更临御否？”善言：“天位已定，不得再易。”也先问：“古尧、舜事如何？”善言：“尧让位于舜，今日兄让位于弟。”也先悦服。平章昂克问善：“欲迎复来何操？”善言：“若操贿来迎，后人以尔贪贿归上皇；今无所操而归，书之史册，后世皆称述。”也先然其言。伯颜帖木儿请留使臣，遣使欲南朝更请上皇临御。也先曰：“曩令遣大臣来迎，大臣至矣，不可无信。”乃引善见上皇。明日，也先设宴饯上皇于其营，善侍，也先与妻妾以次起为寿。也先令善坐，上皇曰：“从太师言坐。”善曰：“虽草野，不敢失君臣礼。”也先顾羡曰：“中国有礼。”罢酒，送上皇出。明日，宴使臣。又明日，伯颜帖木儿设宴饯上皇。又明日，亦宴使臣。又明日，上皇驾行，也先率众头目罗拜而别，伯颜送至野狐岭，恸哭良久始别去，仍命其部将率五百骑护送至京。既入塞，礼部议迎复仪注未定，上皇先遣使诏谕避位，免群臣迎。

丙戌，百官迎上皇于安定门，上皇自东安门入，上迎拜，上皇答拜，各述授受意，逊让良久，乃送上皇至南宫，群臣就见而退，大赦天下。

编　冬十二月，礼部尚书胡濙请明年正旦，百官朝上皇于延安门，不许。

编　命靖远伯王骥守备南宫。

编　辛未，二年，春二月，上皇在南宫。

编　二月，命右佥都御史王竑巡抚江、淮诸郡。

纪　时淮、徐大饥，死者相枕藉，山东、河南流民踵至。竑不待奏报，大发仓储赈之，近者日饲以粥，远者给米，被鬻者赎归其家。择医四十人，空庾六十区，处流民之病者，死则给以棺，为丛冢葬之。穷昼夜，竭精虑，事事穷理，有所委任，出于至诚，人人为尽力。共用米一百六十余万石，全活数百万人，人述其行事为救荒录，世传焉。先是，上闻淮、徐大饥，惊曰：“奈何！”后得竑奏，大喜曰：“好御史，不然饥死我百姓矣。”

编　秋七月，诏择颜子、孟子后裔一人，并授翰林院世袭五经博士。

编　冬十月，以李贤为兵部右侍郎。

编　壬申，三年，春正月，上皇在南宫。

编　夏五月，废皇太子见深为沂王，立皇子见济为皇太子。

纪　先是，上欲易储，语太监金英曰：“七月初二日，东宫生日也。”英顿首对曰：“东宫生日是十一月初二日。”上默然。至是上意既定，恐文武大臣不从，乃分赐内诸学士金五十两，银倍之，陈循、王文等遂以太子为可易。时有广西浔州守备都指挥黄者，思明土知府庶兄也。老，子钧袭知府，欲谋夺之，与其子矫军门令征兵思明，率骁悍数千人夜驰入家，支解父子，纳瓮中，瘗后圃。总兵武毅知之，疏闻于朝。惧，乃遣千户袁洪走京师，上疏请易太子。上大喜曰：“万里外有此忠臣。”亟下廷臣集议，且令释罪，予官都督。尚书胡濙、侍郎薛琦、邹榦会廷议，王直、于谦相顾错愕久之，司礼太监兴安厉声曰：“此事不可已，即以为不可者，勿署名。”群臣皆唯唯署议。于是胡濙等上言：“陛下膺明命中兴，邦家统绪之传宜归圣子，黄奏是。”诏从之。

编　废皇后汪氏，立妃杭氏为皇后。

纪　后，太子生母也。

编　冬十月，命太子太保、左都御史王文入，参预机务。

编　癸酉，四年，春正月，上皇在南宫。

编　吏都尚书何文渊罢。

纪　时言官劾文渊贪纵，下狱。文渊自言易储有功，诏书所云“天佑下民作之君，父有天下传之子”，已所属对也。乃令致仕。

编　冬十月，以左谕德徐有贞为右佥都御史。

纪　有贞初名珵，以倡南迁之议，为太监金英所叱，遂怀怅惘。陈循教之更名，无使内臣习知，庶朝廷忘其议而荐可行也。遂更名，乃有是命。

编　十一月，皇太子见济卒。

编　甲戌，五年，春正月，上皇在南宫。

编　积雪恒阴，诏求直言。

编　夏四月，南京大理寺少卿廖庄应诏上书，不报。

纪　庄言：“上皇被留北庭，陛下屡降诏书，以銮舆未复为意。今幸上皇迎归，伏望笃亲亲之恩，时时朝见于南宫，或讲明家法，或论榷治道。仍令群臣亦得朝见，以慰上皇之心。如此则孝弟刑于国家，恩义通于神明，灾可弭而祥可召矣。然所系之重，又不特此。太子者，天下之本。臣以为上皇诸子，陛下之犹子也，宜令亲近儒臣，诵读经书，以待皇嗣之生，使天下臣民晓然知陛下有公天下之心。盖天下者太祖、太宗之天下，仁宗、宣宗之继体守成者，此天下也，上皇之北征亦为此天下也。今陛下抚而有之，必能念祖宗创业之艰难，思所以系属天下之人心矣。”不报。

编　御史钟同上疏请复储。

纪　先是同尝因待漏与仪制郎中章纶论易储事，继之以泣，至是遂上疏言：“宗社之本在储位，宜复不宜缓。”闻者韪之。

编　五月，下礼部仪制郎中章纶、御史钟同于狱。

纪　纶上修德弭灾十四事，又曰：“太上皇帝君临天下十四年，陛下尝亲受册封为臣子，是天下之父也。陛下宜率群臣每月朔望及岁时节旦，朝见于延安门以极尊崇之道。而又复皇后于中宫，以正天下之母仪。复皇储于东宫，以定天下之大本。”疏奏，下锦衣狱鞫讯，体无完肤。钟同先亦有言，故并逮之。

编　以进士杨集为六安州知州。

纪　集上书于谦曰：“奸人黄进易储之说以迎合上意，本逃死之计耳。公等国家柱石，乃恋官僚之赏，而不思所以善后乎？脱章纶、钟同死狱下，而公坐享崇高，如清议何！”谦以示王文，文曰：“书生不知朝廷法度，然有胆，当进一级处之。”进士选知州始此。

编　谪给事中徐正戍铁岭卫。

纪　正密请召见便殿，屏左右言：“今日臣民有望上皇复位者，有望废太子沂王嗣位者，陛下不可不虑。宜出沂王于沂州；增高南城数尺，伐去城边高树，宫门之锁，亦宜灌铁，以备非常。”上怒，谪戍。御史高平亦言：“城南多树，事叵测。”遂尽伐之。时盛暑，上皇常倚树憩息；及树伐，得其故，大惧。

编　乙亥，六年，春正月，上皇在南宫。

编　秋八月，杖大理寺少卿廖庄、礼部郎中章纶、御史钟同于阙。

纪　同死杖下，纶仍诏狱，谪庄定羌驿丞。先是庄上疏忤旨，至是赴京陛见，上念及，命杖之。

编　丙子，七年，春正月，上皇在南宫。

编　夏五月，帝遣太监兴安、舒良视少保于谦疾。

纪　谦以疾在告，上遣安、良视之，见谦自奉俭，相与叹息，因以闻。上为计所资用，一切上方给之，至辍尚膳醯酱、蔬菜以赐。驾幸万岁山，伐竹为沥，为和药丸，尤异数也。言官有言谦柄用过重者，兴安言：“只说日夜与国家分忧，不要钱，不爱官爵，不问家计，朝廷正要用此等人，可寻一个来换于谦。”众皆默然。





英宗睿皇帝


编　丁丑，英宗皇帝天顺元年，春正月，武清侯石亨、副都御史徐有贞等迎上皇复位。

纪　先是，景帝不豫，以储位未定，中外忧惧。兵部尚书于谦日与廷臣疏请立东宫，盖谓复宪宗也。中外籍籍，谓大学士王文与太监王诚谋白太后，迎取襄王世子。都御史萧维桢同百官问安于左顺门外，太监兴安自内出曰：“若皆朝廷大臣，不能为社稷计，徒问安邪？”维桢集御史议曰：“今日兴安之言，若皆达其意否？”众曰：“皇储一立，无他虑矣。”众谓上皇子宜复立。惟王文意他有所属，陈循知文意，独不言。李贤以问学士萧镃，镃曰：“既退不可再。”文遂对众言曰：“今只请立东宫，安知朝廷之意在谁！”维桢因举笔曰：“我更一字。”乃更“早建元良”为“早择”，疏进。

时石亨知景帝疾必不起，念请复立东宫，不如请太上皇复位可得功赏。遂与都督张、太监曹吉祥以南城复辟谋叩太常卿许彬，彬曰：“此社稷功也。彬老矣，无能为矣，盍图之徐元玉。”元玉，徐有贞字也。亨、遂往来有贞家，有贞亦时时诣亨，人莫知也。是月十四日夜会有贞宅，有贞曰：“如公所谋，南城亦知之乎？”亨、曰：“一日前已密达之。”有贞曰：“俟得审报乃可。”亨、去。至十六日既暮，复会有贞曰：“得报矣，计将安出？”有贞乃升屋步览乾象，亟下曰：“事在今夕，不可失！”遂相与密语。会有边吏报警，有贞曰：“宜乘此以备非常为名，纳兵入大内，谁不可者！”亨、然之。计定，仓皇出，有贞焚香祝天，与家人诀曰：“事成，社稷之利；不成，门户之祸。归人，不归鬼矣！”遂与亨、往会吉祥及王骥、杨善、户部侍郎陈汝言，收诸门钥，夜四鼓开长天门，纳兵千人，宿卫士惊愕不知所为。时天色晦冥，亨惶惑叩有贞曰：“事当济否？”有贞大言曰：“时至矣，勿退！”率众薄南宫，毁垣坏门而入。亨、等入见，上皇烛下独出，呼亨、曰：“尔等何为？”众俯伏，合声：“请陛下登位。”遂共掖上皇登舆以行。忽天色明霁，星月皎然，上皇顾问有贞等为谁？各自陈官职姓名。入大内，门者呵止之，上皇曰：“吾太上皇也。”门者不敢御。遂升奉天殿，登御坐，鸣钟鼓，启诸门。是日百官入候景帝视朝，有贞号于众曰：“上皇复辟矣，趣入贺！”百官震骇，乃就班贺。景帝闻钟鼓声，大惊，问知为上皇，连声曰“好！好！”明日上皇临朝，诏改景泰八年为天顺元年。

编　诏逮少保于谦、王文、学士陈循、萧镃、商辂、尚书俞士悦、江渊、都督范广、太监王诚、舒良、王勤、张玉下狱。命副都御史徐有贞以本官兼翰林院学士，直内与机务，寻晋兵部尚书，兼职如故。

编　出前礼部郎中章纶于狱，擢为礼部侍郎。

纪　上以纶建议复储，出之狱，嗟叹良久，遂有是擢。

编　杀少保、兵部尚书于谦。

纪　先是城下之役，石亨功不如谦而得侯爵，心愧之，乃推谦功。诏予一子千户，谦固辞，且曰：“纵臣欲为子求官，自当乞恩于君父，何必假手于石亨？”亨闻，恚甚。亨从子彪贪暴，谦奏出之大同，亨益衔之。徐有贞尝因谦求祭酒，景帝召谦辟左右谕之曰：“有贞虽有才，然奸邪。”谦顿首退。有贞不知，亦恨谦。及上之复辟也，有贞嗾言官以迎立外藩议劾王文，且诬谦；下狱，所司勘之无验。有贞曰：“虽无显迹，意有之。”法司萧维桢等阿亨辈，乃以“意欲”二字成狱。奏上，上犹豫未忍曰：“于谦曾有功。”有贞直前曰：“不杀于谦，今日之事无名。”上意乃决，遂与王文及太监舒良、王诚、张永、王勤斩东市，妻子戍边。谦有再造功，上北狩，廷臣或主和，谦辄曰“社稷为重君为轻”，以故也先抱空质，上得还，然谦祸机亦萌此矣。谦死之日，阴霾翳天，行路嗟叹。都督范广勇而知义，为谦所任，亨恶之，并斩广。

编　论迎复功，封武清侯石亨为忠国公，都督张为太平侯，张为文安侯，都御史杨善为兴济伯，并世袭。

编　论随驾功，擢哈铭、袁彬并为锦衣卫指挥佥事。

编　召廖庄于定羌驿，赐还官。赠故御史钟同大理寺左丞，荫其子入太学。

编　二月，皇太后诏废景泰帝仍为郕王。寻薨。

纪　太后谕郕王归西内，废皇后汪氏为郕王妃。钦天监奏革除景泰年号，上曰：“朕心有所不忍，可仍旧书之。”郕王薨，祭葬礼悉如亲王，谥曰戾。

编　出左都御史萧维桢于南京。召南京副都御史轩为刑部尚书，巡抚陕西；副都御史耿九畴为右都御史，掌院事。

编　三月，封直内兵部尚书徐有贞为武功伯，兼华盖殿大学士，掌文渊阁事。

编　夏四月，复立元子见深为皇太子。

编　襄王瞻墡来朝。

纪　先是，土木之变，王两上疏慰安皇太后，乞命皇太子居摄天位，急发府库，募勇敢之士，务图迎复，仍乞训谕郕王尽心辅政。疏上，景帝已立八日矣。至是得疏宫中，上览之感叹，手敕取王入朝，礼待甚隆。王辞归，上送至午门。王伏地不起，上曰：“叔父欲何言？”王顿首曰：“万方望治如饥渴，愿陛下省刑、薄敛。”上拱手谢曰：“敬受教。”

编　六月，逮徐有贞不狱。

纪　曹吉祥、石亨憾有贞，嗾诸阉巧诋，数为巧语触上，上殊不为动。锦衣官门达复劾其阿比，排陷石亨。诏执鞫之，降广东参政。既有以飞章谤国是者，其语复多侵亨、吉祥，于是复诉上，谓有贞实主使。逮归置狱，穷治锻炼无所得，摘其诰词“缵禹神功”语为所自草，大不敬，无人臣礼，当死；以雷震奉天门，宥为黔首，谪戍云南金齿。有贞去，而曹、石益专横矣。

编　以户部侍郎陈汝言为兵部尚书。

纪　汝言附石亨、曹吉祥谋夺门，故亨荐用之。及理部事，益阿比，表里为奸。

编　秋七月，谪内赞善岳正为广东钦州同知。

纪　初正入直文渊阁，上尝召问曰：“卿何以辅朕？”正曰：“今内臣、武臣权过重。”上颔之。正退语曹钦、石彪，令谢兵归第。钦、彪走告曹吉祥，吉祥诣上垂泣，免冠请死，具道所由。上曰“无之”，乃召正责其漏言。正言：“固也。臣观二家必有背叛之灭，即今无可按之诛，臣欲全君臣共难情，故令早自为计。”上不悦。会承天门灾，上命正草诏罪己，历陈奸邪蒙蔽状。石亨见之怒，遂指为谤讪，因有是谪。陈汝言故恨正，复中以私事，戍肃州卫。

编　九月，敕左顺阍者：“今后非有宣召，总兵官不得辄入。”

纪　上颇知石亨等骄恣，然念其功。间屏人语大学士李贤，贤对曰：“权不可下移，惟独断乃可。”既又与贤语及夺门功，贤曰：“迎驾则可，‘夺门’二字岂可传示后世！陛下顺天应人以复大位，门何必夺？且内府门宁当夺邪！当时亦有以此事邀臣者，臣辞不与。”上惊问故，对曰：“景帝不起，群臣自当表请陛下复位。此名正言顺无可疑者，何至夺门！假事泄，此辈固不足惜，不审置陛下于何地？此辈藉陛下图富贵耳，岂有为社稷之心哉！”上大悟，浸疏之。

编　冬十一月，逮陈汝言下锦衣狱，籍其家。

纪　给事中高明等交章劾汝言怙势乱法，赃私藉甚，故逮之。上命所司陈籍汝言物于大内庑下，召大臣入视，且曰：“景泰间任于谦久，籍没无余物。汝言未期，得赂多若是邪！”时上怒甚，色变，石亨等皆俯首。自是上渐悟谦冤而恶亨等矣。





明鉴易知录卷六


明纪


英宗睿皇帝


编　戊寅，二年，春正月，皇太子出读书。

编　遣建庶人出居凤阳。

纪　庶人，建文君幼子也，入禁大内时方二岁，至是年五十六。上意欲宽之，谓李贤曰：“亲亲之义，实所不忍。”贤对曰：“陛下此一念，天下鬼神实临之，太祖在天之灵实临之，尧、舜之心不过如此。”左右或以为不可，上曰：“有天命在，任自为之。”遂遣居凤阳，听其婚娶，出入自在。庶人出禁，见牛、羊亦不识。未几庶人卒，懿文太子、建文君遂无后。

编　己卯，三年，秋八月，定远侯石彪有罪，下狱。

纪　彪性阴狡凶暴，出镇大同，素侮总兵官，总兵官因彪尝奏城威宁海子，遂为流言称彪有异志。上固疑彪，屡有功，屡召还。彪乃阴使大同千户杨斌等五十人诣阙，乞留为镇守。上知其诈，下彪狱。词连石亨，上犹念亨功，宥之，惟罢其兵权，令以本籍归第。

编　庚辰，四年，春正月，石亨谋反，伏诛。

纪　初，亨见稍疏斥，怀怨望。尝往来大同，顾紫荆关谓左右曰：“若塞此关守之，据大同，京师何由得至？”一日退朝归私第，语锦衣指挥使卢旺、彦敬曰：“吾所居官，皆尔等所欲者。”旺、敬不知所谓，对曰：“旺、敬以公得至此，他何敢言！”亨曰：“陈桥之变，史不称其篡。尔能助吾，吾官非尔官乎？”旺、敬股栗莫敢对。会瞽人童先出妖书，曰“惟有石人不动”，劝亨举事。亨谓其党曰：“大同士马甲天下，吾抚之素厚，今石彪在彼，可恃也。异日以彪代李文佩镇朔将军印，专制大同，北塞紫荆关，东据临清，决高邮之堤以绝饷道，京师可不占而困矣。”遂请以卢旺守里河。会孛来寇延绥，上命亨往御之。先又力劝亨，亨曰：“为此不难，但天下都司除代未周，待周为之未晚也。”先曰：“时者难得而易失。”亨不听。先私谓所亲曰：“此岂可与成大事者！”会彪败，上犹念亨功，置不问，罢其兵，而亨之谋渐急，事益露。其家人上变告亨谋反，逮治之，死狱中。斩彪于市，其党童先等俱坐死。

编　二月，诏令冒报迎驾功升官者，许自首改正。

纪　时法司奏石亨等冒功升官者，俱合查究。上召问李贤曰：“此事恐惊动人心。”贤对曰：“不若令其自首免罪。”上曰：“然。”遂行之，于是冒功升职者四千余人，皆自首改正。

编　辛巳，五年，秋七月，太监曹吉祥及昭武伯曹钦反，杀恭顺伯吴瑾、都御史寇深。怀宁伯孙镗、兵部尚书马昂率兵讨平之，吉祥、钦俱伏诛。

纪　方石亨之败也，上命由亨冒功以进者许自首革，吉祥念与亨同功，亨败己且不得独完，因日犒诸降丁金帛，倚为腹心。诸降丁亦念由吉祥冒功进，一旦不测，身且随后，相与为党。吉祥之客有冯益者，钦一日问曰：“自古有宦官子弟为天子者邪？”益曰：“君家魏武盖中官腾之后。”钦大喜，由是阴畜异志。锦衣百户曹福来曾役钦家，钦虑其泄，棰楚滨死。上闻，谕钦曰：“速改过，不悛，罪无赦！”先是石彪得罪，上亦先谕之，钦以故大惧。又锦衣指挥逯杲伺钦甚急，会孛来寇甘、凉，上使孙镗统京军往征之，马昂监其军，择庚子昧爽出师。于是钦与诸昆季其党都督伯颜也先数十人谋曰：“县官持我急，不发，我为石彪续矣！”遂分勒死士蕃、汉军五百人，约以是日昧爽朝门开则拥杀镗、昂，夺门入，此时吉祥素所部禁兵且可为内应。

谋定，以其夕饮诸降丁酒，酒半夜可二鼓，镗与吴瑾、广义伯琮方待漏朝房，都指挥完者秃亮从钦席上亡走，见瑾、琮告变。瑾、琮趋告镗，相与去匿他所，手作奏投门罅闻上。上止开门，缒入吉祥，锁系之，钦不知也，与弟铉、、铎率蕃将伯颜也先至东长安门，门闭，钦知事泄，即召死士驰至逯杲门，杲出，杀之，恨杲为上伺己也。寇深素善钦，既乃与言官疏劾之，钦亦以此为恨，与铎驰入西朝房索深杀之。大学士李贤待朝东朝房，钦复驰索之，贤惊出被执，钦持杲头示贤曰：“今日直为此激变，非得已也。可为我草疏进上。”又执尚书王翱，贤乃就翱所索纸为草疏，同翱投入长安左门隙，门坚不启，钦火之。钦往来啸呼，拟贤刃者数，舍之驰去。叠索马昂，不得，时已昧爽矣。既而征西军稍集至二千人，孙镗曰：“不见长安门火邪？曹钦谋反，兵少，击杀者予金。”皆曰“诺。”工部尚书赵梁被甲跃马奋呼市中曰：“能杀贼者从我！”从者亦数百人。镗子东安门逐贼，军锐甚，贼众披靡。吴瑾将五骑出觇，贼猝与遇，力战死。镗子遇钦于道，奋砍中其膊，亦死，钦惧，夜窜归。镗督兵与战，马昂以精兵殿，会昌侯孙继宗兵又集，鏖战，军士奋呼而入。钦迫，投井死，遂屠其家，亲党同谋一时尽死。下吉祥都察院狱，明日磔于市。

编　壬午，六年，秋九月，皇太后孙氏崩。

编　太傅、吏部尚书致仕王直卒。

编　癸未，七年，春正月，以姚夔为礼部尚书。

编　追谥宣德废后胡氏为恭让章皇后。

纪　孙太后崩，钱皇后屡为上言胡后贤而无罪。其死也，人畏太后，敛葬皆不如礼，劝上复其位号。上从之。钱皇后素性孝谨，绝无妒忌。上北狩，每夜哀吁拜天，倦则卧地，因损一肢；哭泣太多，复损一目。上在南城每不快，后曲为慰解。复辟之后，待景皇后尤尽礼焉。

编　秋八月，少师、礼部尚书致仕胡濙卒。

编　下锦衣卫指挥佥事袁彬狱，寻释之，调南京锦衣卫。

纪　时都指挥门达有宠，自计得进言于御前者惟李贤与彬二人而已，谋排去之，乃使逻卒摭彬阴私数十事上之。上欲法行，不以彬沮，谕之曰：“从汝逮问，只要一个活袁彬还我。”彬遂下狱。有彩漆军匠杨暄者，愤然不平，上疏论救，言“昔者驾留北庭，独彬以一校尉保护圣躬，备尝艰苦。今猝然付狱，乞御前审录，则死无憾。”并陈达不法三十余事，击登闻鼓以进。上令达逮问，达逼暄令供李贤主使，暄惧拷死于狱，乃佯诺曰：“此实李老教我，但我言于此无人证见，不若请多官廷鞫，我对众言之，彼乃无辞。”达信之，以闻，命中官会法司讯于午门，暄大言曰：“死则我死，何敢妄指他人！鬼神昭鉴，此实门指挥教我扳指也。”达失色计沮，彬得从轻调南京。

编　甲申，八年，春正月，帝崩。

纪　上不豫，既而大渐，乃处分后事，命太监牛玉执笔，口占，使书之，一曰东宫即位百日成婚，二曰定后妃名分，三曰勿以嫔御殉葬，四曰殡敛器服从旧。书毕，命玉持付臣润色。李贤与学士陈文、彭时捧读惊怆，叹曰：“所言皆关大体，而止殉葬一事尤为盛德。”是月，上崩。

编　太子见深即位。

编　尊皇后曰慈懿皇太后，生母贵妃周氏曰皇太后。

编　时周贵妃传旨“钱后无子，不得称太后。宣德自有例。”彭时曰：“胡后上表让位，退居别宫，故正统初不加尊号。今日名分固在，若推大孝之心，宜两宫同尊。”得允所请。李贤复议曰：“正宫宜加二字，不然无分别。”因定尊号，称皇后钱氏为慈懿皇太后，贵妃周氏为皇太后。

编　葬裕陵。

编　锦衣卫都指挥门达有罪下狱，谪戍南丹卫。召袁彬还。

纪　言官劾达欺罔，始系狱。彬自南京召还，复职，适达遣戍南丹，彬饯送出城如礼，人以为难。

编　三月，加李贤少保兼华盖殿大学士，陈文吏部左侍郎，彭时吏部右侍郎。

编　夏五月，以马昂为户部尚书，王竑为兵部尚书。

编　六月，礼部左侍郎兼翰林院学士致仕薛瑄卒。

编　冬十月，立妃王氏为皇后。





宪宗纯皇帝


编　乙酉，宪宗皇帝成化元年，春正月，诏释戍边陈循、江渊、俞士悦等及王文子宗彝、于谦子冕、谦婿朱骥各回原籍，给还家产。

纪　冕论父冤，上追复谦官，遣行人往祭其墓，复冕世袭千户。

编　夏四月，荆、襄流民刘千斤反。

编　秋八月，以彭时为兵部尚书，仍兼翰林院学士。

编　丙戌，二年，春二月，重修阙里庙成，帝制文纪之。

编　起复大学士李贤，贤固辞，不许。

纪　贤以父丧去位，诏夺情起复。贤固乞终制，不许。命内侍林兴护送贤还乡视葬。

编　夏五月，李贤还京，命入视事。

纪　贤还京，复上疏乞终丧，不允，命入视事。修选罗伦上疏劾贤，谓“宋仁宗起复富弼，孝宗起复刘琪，二人皆不从，纲常伦理，所关甚大。”上恶伦狂妄，谪福建市舶司副提举。编修尹直引文彦博待唐介故事，请贤留伦，贤曰：“潞公市恩，归怨朝廷，吾则不敢。”

编　襄阳贼刘千斤僭号于南漳，命抚宁伯朱永、尚书白圭督兵讨平之。

编　冬十二月，少保、吏部尚书、大学士李贤卒。

编　丁亥，三年，春三月，召商辂至京，复为兵部侍郎兼翰林院学士，入内办事。

编　召罗伦还，复为翰林院修撰。

编　下刑部郎中彭韶狱，既而释之。

纪　周太后弟长宁伯彧与真定武强县民争田，命韶往勘之。韶至田所，环视之，归奏曰：“田本民有，虽其间地有多余，然岁有旱潦，地有高下，安有空闲可以别给。且民者国之本，食者民之天，食足民始安，民安则国安，岂可以民田给贵戚，重伤国本邪？”疏上，下韶锦衣卫狱；言官交章救之，得释。先是韶以论都御史张岐幸进事下狱，寻宥复职，至是复下狱，直声震一时。

编　秋七月，追封汉儒董仲舒为广川伯，宋儒胡安国为建宁伯，蔡沈为崇安伯，真德秀为浦城伯。

编　以李秉为吏部尚书。

编　戊子，四年，春二月，固原土官满四据石城反；官军讨之，失利。

编　夏六月，慈懿皇太后钱氏崩。

纪　钱太后崩，命大臣议葬所。众相视，莫敢先发。大学士彭时曰：“此一定之礼，无可议者。梓宫当合葬裕陵，神主当祔庙。”礼部尚书姚夔曰：“此正礼也。”太监夏时曰：“慈懿无子，且有疾，宜别葬。”彭时曰：“太后母仪天下近三十年，臣子岂忍议别葬！”已而上御文华殿，召内诸大臣面议，彭时曰：“合依礼而行，庶全圣孝。”上曰：“朕岂不知。但与太后有碍。”学士刘定之曰：“孝子从义不从令，虽圣母有言，亦不可从也。”上默然良久曰：“合葬固是孝；若因此失圣母心，亦岂得为孝乎？”彭时曰：“陛下大孝当以先帝之心为心。先帝待慈懿太后始终如一，今若安葬于左，而虚其右以待后来，则两全其美矣。”上感悟。明日，传谕：“卿等如前议行。”

编　秋八月，命都督同知刘玉充总兵官，右副都御史项忠提督军务，太监刘祥监军，帅京营兵四万讨满四。

编　冬十月，以商辂为兵部尚书仍兼学士。

编　十一月，刘玉、项忠等讨满四，擒之，余党悉平。

编　己丑，五年，春正月，吏部尚书李秉罢。

纪　秉素刚介，给事中萧彦庄受属诬劾之，遂致仕。

编　三月，命礼部左侍郎万安兼翰林院学士，入内参预机务。

编　夏六月，以姚夔为吏部尚书。

编　庚寅，六年，秋七月，皇子祐樘生。

纪　纪妃所生也。初，妃有娠，万贵妃知而恚之，百方谋害，胎竟不堕。至是生，妃乳少，太监张敏使女侍以粉饵哺之。弥月，西内废后吴氏保抱惟谨，不使贵妃知之。

编　辛卯，七年，春正月，定漕米长运法。

编　冬十月，立皇子祐极为皇太子。

编　壬辰，八年，秋七月，陇州大风雨雹。

纪　雹有大如牛者五，长七八尺，六日方消。陇州北山吼三日，裂成沟，长半里。

编　癸巳，九年，春二月，吏部尚书姚夔卒。

编　以尹旻为吏部尚书。

编　命中官至兵部查西洋水程。

纪　时上好宝玩，有言宣德间尝遣王三保出使西洋，所获奇珍异货无算。上乃命中官至兵部查三保至西洋水程。时项忠为兵部尚书，刘大夏为车驾司郎中。忠遣都吏往库中检旧案，大夏先入检得之，藏置他处，都吏检之不得，大夏亦秘不言。会言官交章谏，其事遂寝。后忠呼都吏诘之曰：“库中案卷，焉得失去！”大夏在旁，微笑曰：“三保太监下西洋，费钱粮数十万，军民死者亦万计。此一时弊事，旧案虽在，亦当毁之以拔其根，尚何追究其有无哉！”忠耸然降位，揖而谢之，曰：“公阴德不细，此位不久当属公矣。”

编　夏五月，以商辂为户部尚书，万安为礼部尚书，仍兼旧职。

编　冬十一月，帝谕大学士彭时编纂宋元纲目。

编　甲午，十年，冬十一月，复郕王帝号。

纪　上谕群臣曰：“曩者朕叔郕王践祚，戡难保邦，奠安宗社，亦既有年，属寝疾弥留之际，奸臣贪功生事，妄兴谗构，请去帝号。先帝寻知诬枉，深怀悔恨，以次抵奸于法，不幸上宾，未及举复。朕嗣承大统，一纪于兹，敦念亲亲，用承先志。郕王宜复帝号，其上尊谥曰恭仁康定景皇帝。”

编　乙未，十一年，春三月，少保文渊阁大学士彭时卒。

编　命吏部侍郎刘珝兼翰林院学士，入内典机务。

编　皇太子祐极薨。

纪　皇太子薨，内官渐传西宫有一皇子六岁矣。万贵妃惊曰：“何独不令我知？”遂具服进贺，召皇子入昭德宫，徙纪氏于永寿宫。

编　夏六月，皇妃纪氏薨。

纪　妃薨日天色皆赤，人疑为万贵妃所鸩云。

编　冬十一月，立皇子祐樘为皇太子。

编　丙申，十二年，秋七月，命宋儒朱熹十世孙燉为翰林院五经博士，奉祠祀。

编　命增孔子庙笾豆、佾舞之数。

纪　国子监祭酒周宏谟言：“臣比言孔子封号、冕服、笾豆、佾舞等事，礼部尚书邹榦以谥号器数之加否不足为孔子重轻，请仍旧为宜。臣窃以孔子自唐开元封文宣王，被以衮冕，乐用宫县。当时衮冕虽通乎上下，而宫县者天子之乐也，乐既用天子之宫县，服必用天子之衮冕，是唐之奉孔子已用天子礼乐矣。宋承五代衰弊之制，至徽宗始加冕为十二旒。元时孔子庙貌遍天下，而被天子衮冕，圣朝因之。则孔子服冕已用天子之礼，佾舞止用诸侯之乐。以礼论乐则乐不备，以乐论礼则礼为僭。乞敕廷臣议增笾豆为十二，佾数为八，则份数与冕服相称，礼明乐备，补前代缺略之典，备圣明尊崇之制。”上曰：“尊崇孔子，乃朝廷盛典，宜从所言。其笾豆、份舞俱如数增用，仍通行天下，悉遵此制。”

编　丁酉，十三年，春正月，置西厂，命太监汪直诇刺外事。

纪　直年少黠谲，上宠之。先是妖人李子龙以左道惑众，内使鲍石、郑忠敬信之，夤缘入内府，时引至万岁山观望，谋不轨。锦衣官校发其事，伏诛。自是上锐意欲知外事，乃选锦衣官校善刺事者百余人，别置厂于灵济宫前，号西厂。永乐中尽戮建文诸臣，怀疑不自安，始设东厂主刺奸，至是名西厂，以别东厂也。纵直出入，分命诸校，广刺督责，大政小事，方言巷语，悉采以闻。

编　夏五月，罢西厂。

纪　汪直罗织人罪，数起大狱。任用锦衣百户韦瑛纵肆贪暴，臣民悚怵。大学士商辂疏言：“近日伺察太繁，政令太急，刑网太密，人情疑畏，汹汹不安，盖缘陛下委听断于汪直，而直又寄耳目于群小也。中外骚然，安保其无意外不测之变！往者曹钦之反，皆逯杲有以激之。一旦祸兴，卒难消弭。望陛下断自宸衷，革去西厂，罢汪直以全其身，诛韦瑛以正其罪。”疏入，上命去西厂，遣太监怀恩数直罪责之；谪韦瑛戍宣府。

编　六月，复西厂，命汪直仍刺事。

纪　御史戴缙言：“近年灾变洊臻，未闻大臣进何贤，退何不肖。惟太监汪直厘奸剔弊，允合公论，而止以官校韦瑛张皇行事，遂革西厂。伏望推诚任人，命两京大臣自陈去留，断自圣衷。”上悦。时缙九年不迁，以觊进，故颂直。其自陈一事尤直所喜，盖直常恶商辂、左都御史李宾，难于施行也。御史王亿言：“汪直所行，不独可为今日法，且可为万世法。”天下闻而唾之。上以二人言，复西厂，直仍刺事。

编　大学士商辂、尚书薛远、董方、左都御史李宾并致仕，以王越为兵部尚书兼左都御史，掌院事。

纪　时越附汪直，嗾御史冯瓘排诸大臣。辂既致仕，远等相继自陈去。

编　秋七月，以余子俊为兵部尚书，加太子少保。

编　冬十一月，以冯瓘为大理寺丞，戴缙为尚宝司少卿。缙寻擢佥都御史王亿为湖广按察副使。

编　戊戌，十四年，春二月，命皇太子出讲学。

纪　时东宫内官覃吉，温雅诚笃，知大体，通书史，议论方正，虽儒生不能过。辅东宫，悉道以正，暇则开说五府、六部及天下民情、农桑、军务以至宦者专权蠹国情弊，悉直言之。曰：“吾老矣，安望富贵，但得天下有贤主足矣！”上尝赐东宫五庄，吉曰：“天下山河皆主所有，何以庄为？徒劳民伤财，为左右之利！”竟辞之。太子尝呼吉为“老伴”。一日，太子念蒿里经而吉适至，骇曰：“老伴来矣！”即以孝经自携。吉跪曰：“主得无念经乎？”曰：“否，读孝经耳。”其见畏如此。太子出讲，必使左右迎请；讲官讲毕，则语讲官云“先生吃茶”。左右不以为然，吉曰：“尊师重傅，礼当如此。”

编　夏六月，命太监汪直往辽东处置边务。

编　己亥，十五年，春正月，加吏部尚书尹旻太子太保。

编　夏六月，逮整饬辽东边务、兵部右侍郎马文升下锦衣狱。

纪　初，陈钺巡抚辽东，行事乖方，文升更置之，约束不得动。汪直至辽东，钺戎服伏道左，文升独与直抗礼，左右多誉钺毁文升，钺又谮之。会给事中张良劾钺激变属部，逮至京。钺赂直，言“海西皆以文升禁农器不与交易，故屡寇边”。直遂奏文升“妄启边衅，擅禁农器”，乃遣直同刑部尚书林聪往讯。直缪致恭敬，深自结纳于聪。聪上报竟如直言，遂逮文升下狱，谪戍重庆。

编　秋七月，命汪直行边。

编　冬十月，辽东巡抚陈钺请讨海西，以抚宁侯朱永为总兵，陈钺提督军务，汪直监之。

纪　直既至辽东，有头目郎秀等四十人入贡，遇直于广宁，直诬以窥伺，掩杀之，出塞掩不备，焚其庐帐而还，以大捷闻。论功加汪直岁禄，临督十二团营，朱永进保国公，陈钺户部尚书。已而海西诸部，以复仇为辞，深入云阳、清河等堡，杀掠男妇，皆支解以徇。边将敛兵不出，钺隐匿不以闻。以太仆少卿王宗彝为佥都御史，巡抚辽东。宗彝，故大学士文子也，以郎中督饷辽东，阿汪直得骤进。

编　十二月，以陈钺为户部尚书，掌部事。

编　庚子，十六年，春三月，命太监汪直、保国公朱永、尚书王越率兵出塞袭敌于威宁，破之。

编　夏五月，以周洪谟为礼部尚书。

编　秋七月，逮巡抚陕西右副都御史秦纮下锦衣狱，既而释之。

纪　时秦府旗校肆横，民苦之，纮擒治不少贷。秦王奏纮欺灭亲藩，上怒，逮纮下狱。命籍其家，止得黄绢一匹，敝衣数件，上亲阅，嘉叹良久，诏释纮系，且赐钞万锭以旌其廉。调纮巡抚河南，汪直亦以事至，纮与抗礼，不为屈。直以上知其廉，亦加敬焉。

编　以陈钺为兵部尚书。

编　冬十月，以国子监祭酒邱濬为礼部侍郎，仍掌监事。

编　辛丑，十七年，夏四月，命汪直监督威宁伯王越军务赴宣府，相度击贼事宜。

编　冬十二月，命王越佩征西前将军印镇守大同，仍与汪直提督各路军马。

编　壬寅，十八年，春三月，复罢西厂。

纪　先是有盗越皇城入西内，东厂校尉缉获，太监尚铭以闻。上喜甚，厚赐赍。汪直闻，怒曰：“铭，吾所用，乃背吾独擅功。”思有以倾之。铭惧，潜以直构祸事达于上，上自直行后，李孜省用事，万安结昭德宫，颇揽权，恶直浸淫，上亦渐疏之。于是科道交章奏：“西厂苛察，非国体。”万安亦谓宜罢。刘珝不可。上竟罢西厂，中外欣然，珝有惭色。

编　冬十二月，进吏部尚书万安太子太傅、华盖殿大学士，户部尚书刘珝太子太保、谨身殿大学士，礼部尚书刘吉太子太保、武英殿大学士。

编　癸卯，十九年，夏六月，调汪直南京御马监。

纪　直与总兵许宁不协，巡抚郭镗以闻，故有是命。

编　秋八月，汪直有罪罢。

纪　御史徐镛上疏劾汪直欺罔罪，曰：“汪直与王越、陈钺结为腹心，自相表里，肆罗织之文，振威福之势。兵连西北，民困东南。天下之人但知有西厂，而不知有朝廷，但知畏汪直，而不知畏陛下，渐成羽翼，可为寒心。乞陛下明正典刑，以为奸臣结党怙势之戒。”上深纳其言，遂罢直；削越威宁伯，追夺诰券，编管安陆州；钺及戴缙革职为民。召还马文升，以为左副都御史，巡抚辽东。

初，汪直用事久，势倾中外，天下凛凛。有中官阿丑，善诙谐，恒于上前作院本，颇有谲谏风。一日，丑作醉者酗酒状，前遣人佯曰“某官至”，酗骂如故；又曰“驾至”，酗亦如故；曰：“汪太监来！”醉者惊迫帖然。旁一人曰：“驾至不惧而惧汪太监，何也？”曰：“吾知有汪太监，不知有天子。”又一日，忽效直衣冠，持双斧，趋跄而行。或问故，答曰：“吾将兵惟仗此两钺耳。”问钺何名，曰：“王越、陈钺也。”上微哂，自是而直宠衰矣。及其罢斥，中外莫不快之。寻尚铭亦有罪黜，籍其家。韦瑛谪万全卫，寻伏诛。

编　冬十月，以僧录司继晓为左善世，惠昇为右善世。

编　甲辰，二十年，春正月，京师地震。

编　三月，命太监陈准提督东厂。

纪　准为人平恕清俭，蒞事之初，下令军校曰：“大逆者告我，非此则有司之事也。”由是中外安之。

编　冬十月，建永昌寺，下刑部员外郎林俊、后府经历张黻狱。

纪　僧继晓始以淫贪欺诳楚府事败，走匿京师，夤缘梁芳等引入禁中。其术得售，尊为善世，赐美珠十余，金宝不可胜纪。乃言于上，发内库银数十万两，于西华门外拆毁民居，创建永昌寺。大臣谏官皆不言，于是林俊上疏言：“今岁以来，灾异屡见，京师地震，陵寝动摇，鉴戒之昭，莫此为甚。陕西、山西、河南连年饥谨，人民流离，可以流涕。而僧继晓欺罔圣德，发内库银建永昌寺，以有用之财，供无益之费，工役不息，人怨日兴。臣谓不斩继晓，异日之祸未可言也。然纵之者，梁芳也。芳倾覆阴很，引用奸邪，排斥忠良，数年之间，假进贡买办为名，盗祖宗百余年之府库殆尽。家赀山积，尚铭不足多；所在风扰，汪直莫能过。饥民之死，莫不欲食梁芳、继晓之肉，而不敢以此言进者，所惜者官，所畏者死耳，臣何忍畏死不言，以为陛下仁圣之累。”上览疏大怒，下俊锦衣卫狱，贬云南姚州。

判官张黻上言：“今三边未靖，四方灾旱，军民愁苦万状，凡有世道之忧者惟恐陛下不得尽闻。今林俊上言而反得罪，则远近相传，以言为讳，岂朝廷之福哉！伏乞察俊忠直，恕其僭越，使士气益张，谠论无隐。”上以黻回护林俊，贬云南师宗州知州。

南京兵部尚书王恕上疏曰：“迩闻刑部员外郎林俊陈言过直，干冒天威，后府经历张黻，为林俊陈情，亦蒙逮问。臣当以二人为戒，而复敢进言者，实为天下国家虑也。今都城内外佛寺不知有几千百区，滋又欲营建，迁移军民数千百家，计费帑银数十万两，人皆知此事之非而不言，独林俊言之；人皆知林俊之是而不言，独张黻言之。今悉置之于法，人皆以言为讳，设再有奸邪误国，陛下何由知之？乞复林俊等以慰天下，停建寺以理兵荒，庶宗社可巩固，天命可永保矣。”疏入，留中。

编　乙巳，二十一年，春正月，星陨有声，诏求直言。

纪　工部主事张吉、中书舍人丁玑、进士敖毓元俱上疏斥李孜省、僧继晓等罪恶。疏入，俱留中，寻皆以他事谪之。孜省，江西人，尝为吏，坐赃，巡按御史杨守随逮问充军。孜省逃至京师，夤缘入禁中，以符水得幸，授太常寺丞。守随寻还朝，即劾孜省罪恶，不宜典郊庙百神之祀。命改上林苑监，未几，擢礼部侍郎，掌通政司事，受密命访察百官贤否，书小帖以所赐图书封进，其宠眷如此。

编　复林俊、张黻原职。

纪　初，林俊之劾继晓下狱也，事且不测，独太监怀恩叩头语曰：“自古未闻有杀谏官者，臣不敢奉诏。”上大怒曰：“汝与林俊合谋讪我！”举所用御砚掷之。恩免冠号哭不起，曰：“臣不能复事陛下。”上命左右扶出。恩至东华门，使人谓镇抚司曰：“若等梁芳，合谋倾林俊，俊死若等不得独生！”俊狱得解。

时星变，黜传奉官，御马监太监王敏请于上，凡马房传奉不复动。恩怒曰：“星象示变，专为我辈内臣坏朝廷之法，外官何能为？今甫欲正法，汝等又来坏之，他日天雷击汝矣！”敏郁郁而死。章瑾以进奉宝石授镇抚司，命怀恩传旨，恩曰：“镇抚掌天下刑狱，奈何以小人得之？”不肯传。上曰：“汝违我！”恩曰：“非敢违命，恐违法也。”上命覃昌传之。恩曰：“倘外廷有谏者，吾言尚可行也。”时尚书余子俊在兵部，恩语之曰：“第执奏，吾从中赞之。”子俊谢不敢，恩叹曰：“吾固知外廷之无人也！”时尚书王恕屡上疏切直，恩曰：“天下忠义，斯人而已。”

编　三月，泰山屡震。

纪　泰山凡大震者七次。时椒寝渐繁，上颇有易储意，而未宣露。钦天监奏言：“泰山震动，应在东宫。”上大惊，意遂已。

编　秋九月，大学士刘珝致仕。

编　丙午，二十二年，春三月，罢南京兵部尚书王恕。

纪　先是，因星变，传奉官多革罢，既而夤缘复进用。恕上言：“政令必信，不宜数改。”语多激切，忤上意，遂令恕致仕。

编　秋七月，致仕大学士商辂卒。

纪　辂字弘载，淳安人，乡会殿试皆第一，奉敕纂修续资治通鉴纲目。卒年七十三，谥文毅。

编　以马寅为山东布政使。

纪　寅在郎署三十年，为副使十六年，未尝以淹抑降志，尝语坐客曰：“君子有三惜：此生不学，一可惜；此日闲过，二可惜；此身一败，三可惜。”客叹为名言。

编　冬十月，加大学士万安少师，刘吉少傅，彭华为礼部尚书，尹直为兵部尚书，并为太子少保。

编　丁未，二十三年，秋八月，帝崩。

纪　上不豫，命皇太子视朝于文华殿。己丑，上崩，年四十岁。

编　九月，太子祐樘即位。尊皇太后曰太皇太后，皇后曰皇太后。

编　立妃张氏为皇后。

编　李孜省伏诛，僧继晓发原籍为民。

纪　太常卿道士赵玉芝、邓常恩谪戍边，番僧国师领占竹等悉革职，斥佞竖梁芳、陈喜等往孝陵司香，先朝妖佞之臣放斥殆尽。继晓寻伏诛。

编　冬十月，召王恕为吏部尚书。

纪　初，太监怀恩以直道屏居凤阳，上素知之，至是召还。恩言大学士万安谀佞，王恕刚方，请上去安而召恕，遂有是命。

编　十一月，谥生母淑妃纪氏为孝穆皇太后。

纪　上念吴后保抱之恩，命宫中进膳如太后礼。

编　大学士万安罢。

纪　先是安结万贵妃兄弟进妖僧继晓以固其宠，与李孜省结纳，表里奸弊，上在东宫稔闻其恶。至是于内中得一箧，皆房中术也，悉署曰“臣安进”。上遣怀恩持至下，曰：“是大臣所为乎？”安惭汗不能出一语。已而科道交章论之，遂命罢去。安在道，犹夜望三台星，冀复进用，寻卒。

编　礼部右侍郎邱濬进所著大学衍义补，擢礼部尚书。

纪　先是濬以真西山大学衍义有资治道，而治国平天下之事缺焉，乃采经传子史有关治国平天下者，分类汇集，附以己意，名曰大学衍义补。至是书成，进之。上览之甚喜，批答曰：“卿所纂书，考据精详，论述该博，有辅政治，朕甚嘉之。”赐金币，遂进尚书，仍命礼部刊行。

编　葬茂陵。





孝宗敬皇帝


编　戊申，孝宗皇帝弘治元年，春正月，召南京兵部尚书马文升为左都御史。

编　文升陛见，赐大红织金衣一袭，盖上在东宫时，素知其名故也。文升感殊遇，自奋励，知无不言。

编　闰正月，诏天下举异才。

编　二月，帝耕藉田。

纪　上耕藉田，宴群臣，教坊以杂伎承应，或出亵语。马文升厉色曰：“新天子当知稼穑艰难，岂宜以此渎乱宸聪！”即斥去。

编　以刘健为礼部右侍郎兼翰林院学士，直文渊阁。

编　三月，帝视学，释奠先师。

编　起用谪降主事张吉、王纯、中书舍人丁玑、进士敖毓元、李文祥。

纪　先是五人并以言事远谪南京，吏部主事储瓘上言：“五人者既以直言徇国，必不变节辱身。今皆弃之岭、海之间，毒雾瘴气，与死为伍，情实可悯。乞取而置之风纪论思之地，则言论风采必有可观，与其旋求敢谏之士，不若先用已试之人。”上命吏部起用之。

编　加赠前少保于谦特进、光禄大夫、柱国、太傅，谥肃愍。

编　初开经筵。

纪　少詹事杨守陈上开讲勤政疏，上嘉之，诏开经筵。讲毕，赐讲官程敏政等茶及宴，上皆呼先生而不名。

编　冬十月，以耿裕为礼部尚书。

编　己酉，二年，春二月，以马文升为兵部尚书。

编　下御史汤鼐、寿州知州刘槩狱。

纪　先是万安、刘吉、尹直在政府，尝语鼐朝廷不欲开言路，鼐即以其言劾之。已而安、直皆免官，鼐与李文祥等以为小人退则君子进，虽刘吉在，不足虑也。吉使客徐鹏啗御史魏璋以殊擢，使伺鼐。鼐家寿州，知州刘槩与书言：“梦一人牵牛陷泽中，鼐手提牛角引之而上。人牵牛，象国姓，此国势滨危，赖鼐复安之兆也。”鼐大喜，出书示客。璋以劾之，谓其妖言诽谤，下锦衣狱。辞连庶吉士邹智。智身亲三木，仅余残喘，神色自若。议者欲处以死，刑部侍郎彭韶辞疾，不为判案，获免，左迁石城吏目。大理寺评事夏上言：“主事李文祥、庶吉士邹智、御史汤鼐等，皆以言获罪，实大学士刘吉误陛下，岂知刘吉之罪，不减万安、尹直乎？”疏奏，留中。谢病归。

编　夏五月，以彭韶为吏部左侍郎。

纪　王恕为尚书，得韶为贰，皆不避权贵，请谒路绝。

编　庚戌，三年，夏四月，定预备仓。

编　冬十一月，有星孛于天津。诏大臣极言时政得失。

纪　吏部侍郎彭韶言：“正近侍，慎宫爵，厚根本，减役钱。”上嘉纳之。礼部尚书耿裕率群臣条时政七事，上谓有防微杜渐之意。左侍郎倪岳上言：“当今民日贫，财日匮，宜节俭以为天下先。”又言：“减斋醮，罢供应，省营缮。”上采纳之。

编　辛亥，四年，春正月，刑部尚书何乔新致仕。

纪　乔新执法不回，每重王恕，不平刘吉。吉衔之，嗾御史邹鲁诬奏乔新受遗，下狱鞠讯无验，遂致仕归。

编　以彭韶为刑部尚书。

编　秋八月，吏部尚书王恕上疏乞致仕，不许。

纪　恕时有建白，众议谓业已行矣，恕言：“天下事苟未得其当，虽十易之不为害；若谓已行不及改，则古之纳谏如流，岂皆未行乎？”恕遇事敢言，有不合即引疾求退，上每温诏留之。

编　九月，大学士刘吉罢。

纪　时上欲封张皇后弟伯爵，吉言必尽封周、王二太后家乃可。上恶之，使中官至其家，勒令致仕去。初，吉屡被弹章，仍进秩，人呼为“刘棉花”，谓其愈弹愈起也。

编　冬十月，命礼部尚书邱濬兼文渊阁大学士，典机务。

编　壬子，五年，春二月，立皇子厚照为皇太子。

编　右谕德王华上疏，请帝恒御经筵。

纪　略曰：“每岁经筵不过三四御，而日讲或间旬日始一行，则缉熙之功毋乃或间，虽圣德天健，自能乾乾不息。而宋儒程颐所谓‘涵养本源，薰陶德性’者，必接贤士大夫之时多，宦官宫妾之时少，始可免于一暴十寒之患。”上嘉纳之。

编　夏四月，大学士邱濬上疏言时政之弊。

纪　大略言：“陛下端身以立本，清心以应务，谨好尚勿流于异端，节财费勿至于秏国，公任用勿失于偏听，禁私谒以肃内政，明义理以绝奸佞，慎俭德以怀永图，勤政务以弘至治，度可以回天灾消异物，帝王之治可几也。”因拟为二十二条，以为朝廷抑遏奸言，杜塞希求，节财用，重名器之助，凡万余言。上览奏甚悦，以为切中时弊。

编　冬十一月，诏停生员吏典开纳事例。

纪　王恕言：“永乐、宣德、正统间，天下亦有灾伤，各边亦有军马，当时未有开纳事例，粮不闻不足，军民不闻困弊。近年以来，遂以此例为长策。既以财进身，岂能以廉律己？欲他日不贪财害民，何由而得乎！”上从之。

编　癸丑，六年，春三月，刑部尚书彭韶罢。

编　吏部尚书王恕致仕。

编　改礼部尚书耿裕为吏部尚书，加太子太保。以礼部左侍郎倪岳为礼部尚书。

编　甲寅，七年，春二月，河决张秋。命太监李兴、平江伯陈锐协同都御史刘大夏往治之。下山东按察副使杨茂仁狱。

纪　大夏既受命，循河上下千余里，周览形势，上言：“河性湍悍，张秋乃下流襟喉，势难猝治，当于上流分导南下，再筑长堤以御横波，且防大名、山东之患，俟其循轨，而后决可塞也。”杨茂仁上疏言：“官多则民扰。治河既委刘大夏，又差李兴、陈锐，事权分而财力匮。乞将兴、锐取回，专委大夏。水阴也，其应为内官，为外寇，宜戒饬后戚，防御边患。”疏入，兴等奏茂仁为妖言，逮系锦衣卫狱；科道交章论救，乃谪长沙府同知。

编　秋八月，加徐溥少傅、吏部尚书、谨身殿大学士，邱濬少保、户部尚书，刘健太子太保，并兼武英殿大学士。

编　冬十月，西域进狮子。

纪　倪岳言：“狮者外域之兽，真伪不可知。纵真，非中国宜畜；非真，无为外域所笑。”诏还之。





明鉴易知录卷七


明纪


孝宗敬皇帝


编　乙卯，八年，春二月，少保、大学士邱濬卒。

编　命礼部侍郎兼侍读学士李东阳、詹事兼侍讲学士谢迁参与机务。

编　张秋堤成，召刘大夏为户部右侍郎。

编　秋八月，设江西巡抚于南赣。

纪　时汀、漳多盗，岭南奸民附之，故添设宪府于要地，以节制焉。

编　丙辰，九年春闰三月，谕德王华日讲文华殿。

纪　华讲唐李辅国与张后表里用事。时内侍李广方贵幸，招权纳贿，华以讽上。上乐闻之，特命赐食。

编　夏四月，以吏部左侍郎周经为户部尚书，礼部左侍郎徐琼为礼部尚书。

编　秋八月，大学士徐溥、刘健、李东阳、谢迁上疏谏烧炼、斋醮之事。

纪　溥等以内官李广、杨鹏引用刘良辅左道惑乱，乃上疏曰：“我祖宗自洪武至天顺间，皆召儒士谘议政事，今朝参外不得一睹天颜。夫人君之心必有所系，不系于此则必系于彼，正士既疏则邪说乘间而入。近有以斋醮、烧炼进者，此乃异端惑世之术，圣王之所必禁也。宋徽宗崇信道流，卒使乘舆播迁，社稷倾覆。至若烧炼金石之药，性多酷烈，唐宪宗药发致疾，其祸甚惨！矧荧惑失度，太阳无光，天鸣地震，草妖木异，四方奏报，殆无虚日。今望严早朝之节，复奏事之规，远邪佞之人，斥诬罔之说，太平之业可保矣。”上嘉纳之。

编　丁巳，十年，春三月，命内阁及翰林院官纂修大明会典。

编　帝罢游后苑。

纪　上屡游后苑，侍讲王鏊侍经筵，讲文王不敢盘于游田。上悟，纳之，召李广等戒之曰：“今日讲官所指，盖为若辈，好为之！”竟罢游。

编　夏五月，京师风霾，各省地震，诏求直言。

纪　祠祭郎中王云凤上言纳忠言，罢左道斋醮、采办、传奉诸事。上嘉纳之。

编　戊午，十一年，春二月，进内大学士徐溥少师兼太子太师，刘健少傅，李东阳、谢迁并太子少保，许进兵部尚书，马文升少傅兼太子太傅，刑部尚书白昂太子太保，户部尚书周经、礼部尚书徐琼、工部尚书徐贯、左都御史闵珪并太子少傅。

编　皇太子出讲学。

编　夏六月，有熊入京城，乾清宫灾。

纪　京师西直门有熊入城。马文升谓：“野兽入城，宜严武备以防不虞。”兵部郎中何孟春谓同列曰：“熊之为兆宜慎火。”未几，礼部毁，禁中亦火，乾清宫灾。或问孟春：“此占出自何书？”孟春曰：“予不晓占书，曾见宋纪，绍兴中，永嘉灾前数日，有熊至城下，州守高世则谓其倅赵允曰：‘熊于字“能、火”，郡中宜慎火。’果延烧官民舍十之七八。予忆此事，不料其亦验也。”

编　冬十月，少师、华盖殿大学士徐溥致仕。

编　太监李广有罪自杀。

纪　广以左道见宠任，权倾中外。会幼公主痘殇，太皇太后归罪于广；广惧，饮鸩死。上命搜广家，得纳贿簿籍，中言“某送黄米几百石，某送白米几千石”。上曰：“广食几何？而多若是。”左右曰：“黄米，金也。白米，银也。”上怒，籍没之。

编　己未，十二年，春正月，给事中杨廉上疏请讲大学衍义，从之。

编　冬十一月，宁王觐锡卒，上高王宸濠嗣。

纪　宸濠，宁康王觐锡庶子，初封上高王，至是觐锡卒，宸濠嗣为宁王。

编　庚申，十三年，夏五月，吏部尚书屠滽、户部尚书周经、礼部尚书徐琼、刑部尚书白昂、工部尚书徐贯罢。

编　以右都御史佀钟为户部尚书，掌詹事府，礼部左侍郎傅瀚为礼部尚书，左都御史闵珪为刑部尚书，工部左侍郎曾鉴为工部尚书。

编　夏六月，召南京兵部尚书倪岳为吏部尚书，南京刑部尚书戴珊为左都御史。加兵部尚书马文升少傅。

编　辛酉，十四年，春正月，陕西地震。

纪　马文升上言：“祗畏变异，痛加修省。”劝上“积金帛以备缓急，罢斋醮以省浪费，止传奉之官，禁奏计之地，将陕西织造绒内臣早取回京，以苏军民之困。”上嘉纳之。

编　秋九月，太子太保、吏部尚书倪岳卒。

编　冬十月，以马文升为吏部尚书，刘大夏为兵部尚书。

编　壬戌，十五年，春二月，佀钟罢，以南京兵部尚书韩文为户部尚书。

编　夏四月，命御史王哲巡按江西。

纪　哲所至，恤民隐，作士风，表先贤祠墓。时天旱，种不入土。哲乃亲录系囚，出其所当原者数百人，翌日雨，是岁有秋。民有女奴自逃，其雠指为故杀，讼于官。狱既成，哲复讯，见其有冤色，使人密访女奴所在，得之，民得不坐。又有大家被盗，因诬其所怨者，赂镇守，欲置于法。哲察其诬，出之。镇守怒，众亦以为疑，久之真盗得，始皆愧服。民为之谣曰：“江西有一哲，六月飞霜雪；天下有十哲，太平无休歇。”

编　癸亥，十六年，春二月，进刘健少师兼太子太师、吏部尚书、华盖殿大学士，李东阳户部尚书、谨身殿大学士，谢迁礼部尚书、武英殿大学士，并加太子太保，吴宽礼部尚书兼翰林院学士，掌詹事府。

编　夏五月，京师大旱。

纪　刘大夏因言兵政之弊，未能悉革，乞退；不允，令开陈所言弊端。大夏条上十事，上览奏，嘉纳之。上尝问大夏：“天下何时太平？朕如何得如古帝王？”对曰：“求治不宜太急。凡用人行政，即召内并执政大臣面议行之，但求顺理以致太平。”时刑部尚书闵珪持法忤旨，上与大夏语及之而怒，大夏曰：“人臣执法，不过效忠朝廷。珪所为，无足异！”上曰：“古亦有之乎？”对曰：“舜为天子，皋陶为士，执之而已。”上默然，徐曰：“珪第执之过耳，老成人何可轻弃！”竟允珪请。

编　甲子，十七年，春三月，太皇太后周氏崩。

编　秋七月，掌詹事府礼部尚书吴宽卒。

编　乙丑，十八年，夏五月，帝崩。

纪　上不豫，召大学士刘健等受顾命。健等入，叩头榻下，上曰：“朕蒙皇考厚恩，选张氏为皇后，生东宫，今十五岁矣，尚未选婚，社稷事重，可即令礼部举行。”皆应曰：“诺。”上曰：“东宫聪明，但年幼好逸乐，诸先生须辅之以正道，俾为令主。”健等皆叩头曰：“臣等敢不尽力！”诸臣出，翼日上崩。

编　太子厚照即位。尊皇太后曰太皇太后，皇后曰皇太后。

编　秋九月，恒星昼见。

编　葬泰陵。





武宗毅皇帝


编　丙寅，武宗皇帝正德元年，春正月，天鸣地震。

编　命都御史杨一清总制陕西三边军务。

编　以神机营中军二司内官太监刘瑾管五千营。

纪　瑾，陕西兴平人，故姓淡，景泰中自宫，为刘太监名下，因其姓。成化时领教坊见幸，弘治初摈茂陵司香，其后得侍东宫，以俳弄为上所悦。上即位，瑾朝夕与其党八人为狗马、鹰犬、歌舞、角抵以娱上，上狎焉。八人者，马永成、高凤、罗祥、魏彬、邱聚、谷大用、张永，其一瑾。瑾尤狯给，颇通古今，常慕王振之为人。至是渐用事。

编　夏四月，少师、吏部尚书马文升罢。以焦芳为吏部尚书。召南京兵部尚书张敷华为左都御史。

编　六月，雷震郊坛禁门、太庙脊兽、奉天殿鸱吻。

纪　大学士刘健、谢迁、李东阳闻上与八人戏亡度，连疏请诛，略曰：“政在于民生国计，则若罔闻知；事涉于近幸贵戚，则牢不可破。臣等叨居重地，徒拥虚衔，或旨从中出，略不与闻；或众所拟议，竟行改易。若以臣言为是，则宜传赐施行；臣等言非，亦宜明加斥责。而往往留中不发，视之若无。臣等因循玩愒，窃禄苟容，既负先帝，又负陛下。”语甚切直，不报。

编　秋七月，彗星见参、井，扫太微垣。

编　太白经天。

编　八月，立妃夏氏为皇后。

编　九月，兵部尚书刘大夏致仕。

编　以总督宣、大军务都御史刘宇为兵部尚书。

编　冬十月，命刘瑾入掌司礼监兼提督团营。瑾矫诏罢大学士刘健、谢迁，杀内司礼监太监王岳、范亨等，下刑科给事中吴翀、山西道御史刘玉狱。

纪　户部尚书韩文具疏合九卿诸大臣上言：“伏睹近岁以来，太监马永成、谷大用、张永、罗祥、魏彬、刘瑾、邱聚、高凤等置造巧伪，浮荡上心，或击球走马，或放鹰逐免，或俳优杂剧，错陈于前。或导万乘之尊与人交易，狎昵媟亵，无复礼体，日游不足，夜以继之，劳耗精神，亏损圣德。遂使天道失序，地气靡宁，雷异星变，桃李秋花，考厥占候，咸非吉祥。先帝临崩，顾命之语，陛下所闻也，奈何姑息群小，置之左右为长夜之游，恣无厌之欲以异圣德乎？伏望陛下将永成等缚送法司，以消祸萌。”疏入，上惊泣不食，诸阉大惧，自求安置南京，而阁议持不从。

时内司礼监太监王岳，亦东宫旧臣，素刚直，颇恶其侪所为，与司礼太监范亨、徐智等亦助韩文等密奏上，上允之，待明旦发旨捕瑾等下狱。而吏部尚书焦芳者，故与瑾善，遂以所谋泄之瑾。瑾等亦廉知岳等密奏事，八人者遂夜趋上前，环跪哭曰：“微陛下恩，瑾等磔馁狗矣。”上色动。瑾辄进曰：“害瑾等者，王岳也。夫狗马鹰犬，岳买献否？而独咎瑾等。”上怒曰：“吾收岳矣。”瑾曰：“狗、马、鹰、兔，何损万几？今左班官敢哗无忌者，司礼监无人也；有，则惟陛下所欲为，谁敢言者！”上怒，是夜立命瑾入掌司礼监兼提督团营，邱聚提督东厂，谷大用提督西厂，张永等并司营务，分据要地。瑾夜传命榜岳、亨、智，逐之南京，而外廷未知也。晨伏阙则旨下。

刘健等知事不可为，各上疏求去。瑾矫诏勒健、迁致仕，惟李东阳独留，盖前阁议时，健尝推案哭，迁亦訾瑾等不休，惟东阳稍缄默，故得独留。健、迁滨行，东阳祖道，欷歔，健正色曰：“何用今日哭为？使当日出一语，则与我辈同去耳！”东阳无以应。瑾寻矫诏追杀岳、亨于途，击折徐智臂，得免。

初，举朝必欲诛瑾，兵部尚书许进曰：“此属得疏斥足矣，若峻其事，恐有甘露之变。”既而果如进言。吴翀、刘玉俱上疏论刘瑾佞幸，弃逐顾命大臣。乞留刘健、谢迁而以瑾正典刑。上怒，下狱，斥为民。

瑾既得志，于是内揣合上意，外日以深文诛求诸臣，使自救不暇，而莫敢进言。上喜，益谓瑾可委任矣。

编　以吏部尚书焦芳兼文渊阁大学士，入阁办事。

纪　芳潜通刘瑾党，瑾遂引芳入阁，表里为奸，凡变紊成宪，桎梏臣工，杜塞言路，酷虐军民，皆芳导之。

编　逮南京给事中戴铣、御史薄彦徽等下锦衣卫狱。

纪　初，刘健等致仕，给事中吕翀、刘上疏留之，南京兵部尚书林瀚闻而叹息。于是南京六科给事中戴铣等、十三道御史薄彦徽等上疏请斥权阉，正国法，留保辅，托大臣以安社稷。刘瑾矫旨遣缇骑逮系锦衣卫狱，寻、翀及铣、彦徽等二十人各廷杖，除名为民。

编　罢户部尚书韩文。

纪　刘瑾恨文，令人日伺其过。会有进纳内府折银者，内有假伪，瑾矫旨文不能防奸，落职闲住。滨归，瑾阴遣逻卒伺于途，文乘一骡宿野店而去。文子高唐州知州士聪、刑部主事士奇皆削籍。

编　十二月，罢左都御史张敷华。

编　进李东阳少师兼太子太师、吏部尚书、华盖殿大学士，焦芳太子太保、武英殿大学士，王鏊户部尚书、文渊阁大学士。以许进为吏部尚书，起屠滽为左都御史。

编　谪兵部主事王守仁贵州龙场驿丞。

纪　守仁上疏言：“戴铣等职居司谏，以言为责。其言而善，自宜嘉纳，如其未善，亦宜包容，以开忠谠之路。乃今赫然下命，遽事拘囚，下民无知，妄生疑惧。在廷之臣，莫不以此举为非，然莫敢为陛下讼言者，恐复以罪铣等者罪之，则无补国事，而徒增陛下之过举耳。臣恐自兹以往，虽有上关宗庙危疑之事，陛下孰从而闻之？苟念及此，宁不寒心，况今天时冻冱，万一遣去官校，督束过严，铣等在道或遂失所填沟壑，使陛下有杀谏臣之名，然后追咎左右莫有言者，则既晚矣。伏愿追收前旨，使铣等仍旧供职。”疏入，刘瑾怒，矫诏杖五十，毙而复苏，谪贵州龙场驿丞。既谪后，瑾使人伺之途，将置之死。守仁至钱塘，虑不免，乃乘夜佯为投江，而浮冠履水上。遗诗有“百年臣子悲何极，夜夜江涛泣子胥”之句。浙江藩臬及郡守杨孟瑛皆信之，祭之江上，家人亦成服。守仁遂隐姓名，入武夷山中，已而虑及其父华，卒赴驿。华时为南京吏部尚书，瑾勒令致仕。

编　帝悉以天下章奏付刘瑾。

纪　瑾时杂构戏玩娱上，候上娱则多上章奏请省决，上曰：“吾安用尔为？而一烦朕。”瑾由是自决政。

编　丁卯，二年，春三月，刘瑾矫诏榜奸党于朝堂，颁示天下。

纪　略曰：“朕以幼冲嗣位，惟赖廷臣辅弼其不逮，岂意去岁奸臣王岳、范亨、徐智窃弄威福，颠倒是非，私与大学士刘健、谢迁、尚书韩文、杨守随、林瀚、都御史张敷华、戴珊、郎中李梦阳、主事王守仁、王纶、孙盘、黄昭、检讨刘瑞、给事中汤礼敬、陈霆、徐昂、陶谐、刘、艾洪、吕翀、任惠、李光翰、戴铣、徐蕃、牧相、徐暹、张良弼、葛嵩、赵任贤、御史陈琳、贡安甫、史良佐、曹兰、王弘、任诺、李熙、王蕃、葛浩、陆昆、张鸣凤、萧乾元、姚学礼、黄昭道、蒋钦、薄彦徽、潘镗、王良臣、赵佑、何天衢、徐珏、杨璋、熊倬、朱廷声、刘玉、翰林倪宗正递相交通，反侧不安，因自陈休致。其敕内有名者，吏部查令致仕，毋俟恶稔，追悔难及。”是日朝罢，令廷臣跪金水桥南听诏。

编　秋八月，进焦芳少傅兼太子太傅、谨身殿大学士，王鏊少傅兼太子太傅、武英殿大学士。

编　总制三边都御史杨一清罢。

编　以杨廷和为户部尚书兼文渊阁大学士，参与机务。

编　戊辰，三年，春三月，逮前总制三边都御史杨一清下狱。

纪　先是一清巡边，上疏陈战守之策，请开屯田数百里，省内运。奏上，报可。一清遂兴筑边墙，克期完工；而刘瑾憾一清，罢之，工亦止。至是，又恶其筑边糜费，下诏狱。王鏊言于瑾曰：“一清有高才重望，为国修边，可以为罪乎？”李东阳亦力救，乃得释。

编　夏四月，致仕吏部尚书王恕卒。

编　六月，执朝官三百余人下诏狱。

纪　时早朝，有遗书丹墀者，上命拾以进，则告刘瑾不法状也。瑾大怒，矫旨跪百官奉天门下，诸监立门东监之。时暑甚，僵偃十数人，命曳出，至暮，尽送下诏狱。明日，李东阳疏救，瑾微闻出内寺，乃得释。

编　逮前户部尚书韩文下锦衣卫狱。

编　秋八月，逮前兵部尚书刘大夏、南京刑部尚书潘蕃下狱，谪戍。

编　刘瑾矫诏以刘宇为吏部尚书，曹元为兵部尚书。

编　己巳，四年，春二月，勒原任大学士刘健、谢迁为民。

纪　先是诏举怀才抱德之士，以余姚周礼、徐子元、许龙、上虞徐文彪应诏。刘瑾以四人皆迁乡人，而草诏由健，欲因而害之，矫旨下礼等镇抚司鞠之。吏部尚书刘宇阿瑾意，劾有司访举失实，镇抚词连健、迁，瑾持至内，欲籍其家。李东阳徐为劝解，得少释，焦芳抗声曰：“从轻处，亦当除名！”既而旨下，健、迁除名，礼等戍边，令余姚人从此毋选京朝官。

编　三月，以钱玑为户部尚书。

编　夏四月，大学士王鏊致仕。

编　五月，大学士焦芳以老病致仕。

编　六月，进吏部尚书刘宇少傅兼太子太傅、文渊阁大学士，入办事。以吏部左侍郎张彩为吏部尚书。

编　冬十二月，追夺大学士刘健、谢迁、尚书马文升、刘大夏、韩文、许进等六百七十五人诰敕为民，充军。

编　庚午，五年，春二月，以曹元为吏部尚书兼文渊阁大学士，入办事。

编　夏四月，安化王反，起都御史杨一清，命太监张永提督讨之。

纪　一清与永西行，一日叹息，泣谓永曰：“藩宗乱易除，国家内乱不可测，奈何？”永曰：“何谓？”一清曰：“公岂一日忘情，顾无能为公画策者。”遂促席手书“瑾”字。永曰：“瑾日夜在上傍，上一日不见瑾则不乐。今其羽翼已成，耳目广矣，且奈何！”一清曰：“公亦天子信幸臣，今讨逆不付他人，付公，上意可知。公试班师入京，诡言请上间语宁夏事，上必就公问，公于此时上伪檄，并述渠乱政凶狡，谋不轨，海内愁怨，天下乱将起。上英武，必悟，且大怒诛瑾。瑾诛，柄用公，公益矫瑾行事，吕强、张承业暨公，千载三人耳！”永曰：“即不济，奈何？”一清曰：“他人言，济不济未可知；言出公，必济。顾公言时，须有端绪，且委曲，脱上不信，公顿首请死，愿死上前，即退，瑾必见杀，又涕泣顿首。得请即行事，毋缓顷刻，漏事机，祸不旋踵。”永攘臂起曰：“我亦何惜馀生报主乎！”

编　刘宇罢。

纪　宇附刘瑾，排斥正人，知瑾将败，先乞身免。

编　秋八月，刘瑾伏诛。

纪　就擒。是月望日，张永至自宁夏献俘，上迎之东华门，赐宴。此夜，瑾先退，夜半，永出疏怀中，谓瑾变宁夏，心不自安，阴谋不轨状。永党张雄、张锐亦助之。上曰：“罢矣，且饮酒。”永曰：“离此一步，臣不复见陛下也。”上曰：“瑾且何为？”永曰：“取天下。”上曰：“天下任彼取之。”永曰：“置陛下何地？”上悟，允其奏，当夜即命禁兵逮瑾。永等劝上亲至瑾第观变。时漏下三鼓，瑾方熟寝，禁兵排闼入，瑾披衣起，趋出户，被执就内狱。明日，降为奉御，闲住之凤阳，命廷臣议其罪。

初，上尚未有意诛瑾，瑾闻凤阳之命曰：“犹不失富太监也。”及籍其家，得金二十四万锭又五万七千八百两，元宝五百万锭又一百五十八万三千六百两，宝石二斗，金甲二，金钩三千，玉带四千一百六十二束，蟒衣四百七十袭，衮袍八爪金龙四，盔甲三千，弓弩五百。上大怒曰：“瑾果反！”乃付狱；吏部尚书张彩送都察院狱。于是六科十三道共劾瑾罪三十余条，上是之，命法司锦衣卫执瑾午门廷讯之。瑾大言曰：“满朝公卿皆出我门，谁敢问我者！”皆稍稍却。驸马都尉蔡震曰：“我国戚也。不出汝门，得问汝。”使人批瑾颊曰：“公卿，朝廷所用，何由汝？抑汝何藏甲也？”曰：“以卫上。”震曰：“何藏之私室？”瑾语塞。既上狱，上命“毋覆奏，凌迟之。”三日枭其首，诸被害人争买其肉啖之。瑾亲属皆论斩，张彩死狱中。大学士刘宇、曹元、前大学士焦芳、宇子编修刘仁、芳子侍读焦黄中、户部尚书刘玑、兵部侍郎陈震，并削籍为民。

编　封张永兄张富为泰安伯，弟张容为安定伯，魏彬弟魏英为镇安伯，马永成弟马山为平凉伯，谷大用弟谷大圯为永清伯。封义子朱德为永寿伯，给诰券，世袭。

纪　李东阳奏“旬月之间，二难交作，悉底平定，皆永等之功”，故加恩典。

编　命太监魏彬掌司礼监事。

纪　四川巡抚都御史林俊上疏“请上还内宫，择宗室之贤者养于别宫，收召老臣刘健、谢迁、林瀚、王鏊、韩文等以修旧政。”又言：“刘瑾虽死，而权柄犹在宦竖，安知后无复有如瑾者。”词旨剀切，大忤左右，不报。御史张芹劾“大学士李东阳，刘瑾专权乱政之时，阿谀承顺，不能力争，及陛下任用得人，潜消内变，又攘以为功，冒膺恩荫，乞赐罢斥”，不听。时魏彬、马永成等擅执朝政，两河南北、楚、蜀盗遂起。

编　召杨一清为户部尚书，加太子太保。进杨廷和少傅、谨身殿大学士；刘忠少傅，梁储少保，并武英殿大学士。

编　辛未，六年，夏四月，大学士刘忠致仕。

编　五月，致仕兵部尚书刘大夏卒。

编　江西、四川盗起。

纪　攻破州县，到处劫掠官民。流贼刘六、刘七、齐彦名等横行畿甸，京师戒严。

编　秋八月，命惠安伯张伟等统京营兵讨流贼。

编　流贼刘六、赵风子等分寇河南、山东州县。

纪　张伟、都御史马中锡讨贼无功，逮下狱；伟革爵，中锡死狱中。

编　冬十月，命太监谷大用总督军务，调宣府、大同边兵讨贼。流贼攻徐州，掠淮西。

编　十二月，赵风子破裕州，同知郁采死之。

编　进礼部尚书费宏文渊阁大学士，以礼部左侍郎傅珪为礼部尚书。

编　壬申，七年，春正月，黄河清。

编　致仕少师、吏部尚书马文升卒。

编　夏五月，赵风子被获，诛之。

纪　刘六等乘舟往来，至通州狼山遇飓风，舟覆，贼尽死。

编　冬十月，召大同游击江彬等入京师。

纪　彬，宣府人，骁勇狡险，时从宣府副总兵张俊征流贼于山东，惟杀掠良民以邀赏。班师入京，赂钱宁引入豹房，得见上。彬机警，善迎人意。上喜，留侍左右，升左都督，冒国姓，为义儿，时时在上前讲说兵事，因请尽调辽东、宣府、大同、延绥四镇精兵入京操练。

时许泰、刘晖等皆有宠于上，号“外四家”，而彬尤甚，边卒纵横骄悍，都人苦之。上尝于西内练兵，令彬等率兵入习营阵，校骑射，上戎服临之，铳炮之声不绝禁中。千户周麒常叱之，彬竟陷麒死，于是左右皆畏彬。

编　十一月，少师、大学士李东阳乞致仕，从之。

编　癸酉，八年，夏四月，宁王宸濠建阳春书院，僭号离宫。

纪　宸濠怀不轨，术士李自然妄称天命，谓宸濠当为天子。又招术士李日芳等，谓城东南隅有天子气，遂建书院当之。

编　六月，以王琼为兵部尚书。

编　冬十月，以钱宁掌锦衣卫事，赐姓朱。

纪　宁，镇安人。太监钱能镇守云南，宁幼鬻能家；能死，事刘瑾，因得见上。上甚悦之，尝醉枕宁卧，百官候朝至晡，莫得帝起居，但伺宁。宁内侍帝，外招权纳贿，诸大臣造谒恐后，小拂意即中害。时内臣张锐掌东厂，威势与宁埒，中外号曰“厂、卫”。

编　甲戌，九年，春二月，命掌詹事府礼部尚书靳贵为文渊阁大学士。

编　帝始微行。

纪　上微行黄花镇等处。近幸朱宁、张锐、张雄等日导上游畋、微行，不可谏止。

编　三月，宁王宸濠自称国主。

纪　妄传护卫为侍卫，改令旨为圣旨。宸濠欲令抚臣以下朝服见，抚臣俞谏不可，又尝去其左右为恶者，濠深衔之。

编　乙亥，十年，春三月，大学士杨廷和罢。

编　夏四月，命少傅、吏部尚书杨一清兼武英殿大学士。以陆完为吏部尚书，王琼为兵部尚书，彭泽掌都察院事。

编　秋八月，以毛纪为礼部尚书。

编　冬十月，江西按察司副使胡世宁劾奏宁王宸濠罪。诏下兵部移文宁府，令钤束其下。

纪　时宸濠反迹已著，人莫敢言，世宁发愤上疏，略曰：“宁王自复护卫以来，骚扰闾阎，钤束官吏，礼乐政令，渐不出自朝廷，臣恐江西之患，不止群盗也。伏乞圣明，广集群议，简命才节威望大臣，兼任提督、巡抚之职，假之以大权，销隙寝邪于无形。敕王自王其国，仰遵祖训，勿挠有司，以防未然。”疏上，宸濠颇惧，委过近属以自解。未几，宸濠奏：“胡世宁离间亲亲，妖言诽谤。”贿营内旨，逮系诏狱，寻谪戍。

编　以河南左布政孙燧为都察院右副都御史，巡抚江西。

编　十一月，江西豕生象。

编　丙子，十一年，秋七月，致仕大学士李东阳卒。

编　八月，大学士杨一清致仕，以掌詹事府蒋冕兼文渊阁大学士。

编　冬十月，以王守仁为都察院右佥都御史，巡抚南赣、汀、漳等处。

编　丁丑，十二年，夏四月，命礼部尚书毛纪兼东阁大学士，以毛澄为礼部尚书。

编　秋七月，召大学士杨廷和还京师。

编　南赣巡抚王守仁请提督军务，许之。

编　八月，帝出关游猎。

纪　先是江彬等屡导上出宫游戏近郊，因数言宣府乐，至是，遂出居庸关至宣府，临塞下。巡关御史张钦上疏谏，不报。彬为上营镇国府第于宣府，辇豹房珍玩女御其中，时时入民家益索妇女以进，上乐之忘归。

编　九月，帝幸大同，猎阳和诸城。

纪　上时独乘一马，卤簿侍从皆不及。二十七日，方猎，天雨冰雹，军士有死者。是夜又有星陨之异。明日，驾赴大同。北寇数万骑犯阳和，掠应州；上命诸将击之，引去。

编　冬十月，帝还京师。

纪　南京吏科给事中孙懋上疏言：“都督江彬自进用以来，专事从谀导非，或游猎驰驱，或声色货利，凡可以蛊惑圣心者无所不至。今又导陛下出居庸关，既临宣府，又过大同，以致寇骑深入应州，使当日各镇之兵未集，强寇之众沓来，几何不蹈土木之辙哉！是彬在一日，国之安危未可知也。”不报。上还京，封江彬平卤伯，许泰安边伯，冒应州功也。

编　戊寅，十三年，春正月，太皇太后王氏崩。

纪　上郊祀毕，复出关游幸，太皇太后崩乃还京。

编　夏六月，帝复议北征。

纪　宁夏塞有警，上议北征，自称威武大将军、太师、镇国公朱寿，巡边；以江彬为威武副将军扈行。令内草敕，大学士杨廷和、梁储、蒋冕、毛纪上疏力谏，不听。上御左顺门召梁储，面趋令草制，储对曰：“他可将顺，此制断不可草！”上大怒，挺剑起曰：“不草制齿此剑！”储免冠伏地泣谏曰：“臣逆命有罪，愿就死。草制则以臣名君，臣死不敢奉命。”良久，上掷剑去，乃自称之，不复草制。彬亦罢副将军命。

编　七月，帝北巡。

纪　先是上既还京，辄思宣府乐，称曰“家里”。至是，复历宣府，至大同。大同巡抚都御史胡瓒乞回銮，不听。

编　冬十月，帝幸榆林。

纪　上自偏头关渡河幸榆林。江彬索金璧裘马数十万，南京礼部右侍郎杨廉、兵部尚书乔宇上疏谏止，不报。

编　己卯，十四年，春二月，帝自榆林还京师。

编　三月，帝自称总督军务、威武大将军、太师、镇国公朱寿，制下南巡。

纪　上欲登岱宗，历徐、扬，至南京，临苏、浙，浮江、汉，祠武当，遍观中原。时宁王宸濠久畜异谋。制下，人情汹汹。翰林修撰舒芬等约群臣上疏乞留，俱会阙下，吏部尚书陆完迎谓曰：“主上闻直谏，辄引刀为刎状。”完意盖以阻言者也。于是舒芬疏先入，郎中黄巩、倪宗正、员外陆震联疏入，吏部郎中夏良胜、礼部郎中万潮、太常博士陈九川疏继入，医士徐鏊以医谏，吏部郎中张衍庆、礼部郎中姜龙、兵部郎中孙凤、陆俸等率部僚合疏入，工部郎中林大辂等、大理寺正周叙等、行人司副余廷瓒等亦合疏先后入。上大怒，召江彬示之，以彬言，下黄巩、陆震、夏良胜、万潮、陈九川、徐鏊锦衣狱，命舒芬、张衍庆、姜龙、孙凤、陆俸等百有七人跪午门外五日，林大辂、周叙、余廷瓒等二十余人俱下狱。明日，黄巩等六人亦跪五日。于是京师连日阴霾昼晦，禁中水自溢，高桥四尺许，桥下七铁柱齐折如斩。金吾卫指挥张英者，肉袒挟两囊土数升，当跸道哭谏，不允，即拔刀自刎，血流满地，侍卫人缚送诏狱。问英囊土何为？曰：“恐污帝廷，洒土掩血耳。”殒命狱中。是日内旨舒芬等百有七人俱廷杖三十，疏首谪外任；黄巩等七人俱廷杖五十，徐鏊戍边；巩、震、良胜、潮俱削籍；林大辂、周叙、余廷瓒廷杖五十，降级外补。死杖下者员外陆震，主事刘校、何遵，评事林公黼，行人司副余廷瓒，行人詹轼、刘槩、孟阳、李绍贤、季惠、王翰、刘平甫、李翰臣，刑部照磨刘珏十余人。车驾竟不出，彬等亦知朝廷有人，稍畏惮之。

编　夏六月，宁王宸濠反，都御史孙燧、按察司副使许逵死之。

纪　先是朝廷遣太监赖义、驸马都尉崔元、都御史颜颐寿戒饬宸濠。元等方行，而京师竞传以为且擒治。宁王宸濠侦卒林华者，即兼程逃归，以六月十三日至江西，值宸濠生日，宴镇巡三司等官，闻报大惊。罢宴，遂密召奸党刘养正、刘吉等谋之。养正曰：“事急矣，明早镇巡三司官入谢宴，可就擒之，杀其不附己者，因而举事。”乃夜集鄱阳贼首吴十三、凌十一、闵廿四等，饬兵器以候。

待旦，急召致仕侍郎李士实入，以谋反告之，士实唯唯而已。寻各官入谢，拜毕，左右带甲露刃侍卫者数百人，宸濠出立露台，大言曰：“太后有密旨，令我起兵入朝监国，汝等知之乎？”都御史孙燧毅然曰：“密旨安在？”宸濠曰：“不必多言。我今往南京，汝保驾否？”燧张目直视宸濠，厉声曰：“天无二日，臣安有二君。太祖法制在，谁则敢违！”宸濠大怒，命缚燧，众骇愕相顾失色。按察司副使许逵大呼曰：“孙都御史，朝廷大臣，汝反贼，敢擅杀邪！”顾燧语曰：“我欲先发，不听，今制于人，尚何言？”宸濠并缚之，讯逵且何言，逵曰：“惟有赤心耳，岂从汝反！”且缚且骂。宸濠喝校尉火信等拽燧、逵出惠民门外杀之。遂执御史王金、主事马思聪、金山、右布政胡濂、参政陈杲、刘斐、参议许效濂、黄宏、佥事顾凤、都指挥许清、白昂，并太监黄宏俱械锁下狱。思聪、黄宏不食死。

刘养正常言帝星明江、汉间，故属意宸濠。至是与李士实谋令参政季、佥事潘鹏、师夔持檄谕降诸郡县，左布政梁宸、廉使杨璋、副使唐锦为所胁，移咨府部，传檄远近，革正德年号，指斥乘舆。以李士实、刘养正为左、右丞相，参政王纶为兵部尚书、总督军务大元帅。分遣逆党娄伯、王春等四出收兵，闵廿四、吴十三等夺船顺流攻南康，知府陈霖等遁走；进攻九江，兵备副使曹雷、知府汪颖等亦遁，城俱陷。

编　提督南雄军务都御史王守仁起兵讨宸濠。

纪　先是福州三卫军人进贵等作乱，兵部尚书王琼知宸濠且反，谓主事应典曰：“进贵乱小事，不足烦王守仁，但假此便宜敕书在彼手中，以待他变可也。”乃具题降敕，令守仁查处福州乱军，故宸濠之叛，江西守臣俱遇害被执，惟守仁以往勘福建出。

六月初九日，自赣起行，十五日守仁至丰城，知县顾佖告宸濠反，守仁易服潜至临江。知府戴德孺闻守仁至，喜，迎入城调度，守仁曰：“临江居大江之滨，与省会近，且当道路之冲，莫若抵吉安为宜。”遂行。庚辰，守仁飞报宸濠反，王琼宣言曰：“有王伯安在，何患，不久当有捷报耳！”

丁亥，守仁集兵粮，传檄四方诸郡县，知府伍文定等皆至，议所向。守仁曰：“兵家之道，急冲其锋，攻其有备，皆非计之得。我故示以自守不出之形，彼必他出，然后尾而图之，先复省城以捣其巢穴，俟彼还兵来援，然后邀而击之，此全胜之策也。”宸濠果使人探，守仁不出。

编　秋七月，宸濠率兵出江西攻安庆，知府张文锦、都指挥杨锐、指挥崔文悉力御之。

纪　宸濠留其党宜春郡王拱樤同内官万锐等守南昌，自与拱栟、李士实、刘养正、闵廿四等六万人，号十万，以刘吉为监军，王纶为参赞，指挥葛江为都督，载其妃媵、世子从，总一百四十余队出鄱阳，舳舻蔽江而下，声言直取南京。戊戌，宸濠趋安庆，张文锦、杨锐、崔文令军士鼓噪登城，大骂之，宸濠遂留攻安庆。时九江、南康既陷，远近震骇，三人凭孤城，以忠义激士誓众死守。佥事潘鹏，安庆人也，宸濠令鹏遣家属持书入城谕降，崔文手斩之，磔其尸投城下。宸濠令鹏至城下说之，文引弓欲射鹏，鹏走免，文锦即鹏家尽诛之。宸濠尽攻击之术，不能克。时朝廷闻宸濠反，乃收交通宸濠太监萧敬、秦用、卢明、都督钱宁、优人臧贤、尚书陆完等俱下狱，籍其家。后萧敬罚二万金得免，秦用、陆完谪戍边，馀死狱中。

编　提督南赣军务都御史王守仁率知府伍文定等攻南昌，克之。宸濠解安庆围，还兵援江西。文定等率兵迎击，大败之，遂擒宸濠，江西平。

纪　守仁率文定等起兵会于临江樟树镇，于是知府戴德孺引兵自临江，徐琏引兵自袁州，邢珣引兵自赣州，通判胡尧元、童琦引兵自瑞州，通判谈储、推官王、徐文英、新淦知县李美、太和知县李楫、宁都知县王天与、万安知县王冕各以其兵至。

己酉，至丰城，众议所往。或谓“宁王经画旬馀始出，留备南昌必严，攻之恐难猝拔。今宁王攻安庆久不克，兵疲意沮，若以大兵逼之江中，与安庆夹攻之，必败。宁王败，南昌不攻自破矣。”守仁曰：“不然。我师越南昌下与宁王持江上，安庆之众仅能自保，必不能援我于中流，而南昌兵议其后绝我粮道，南康、九江又合势乘之，腹背受敌，非利也。不若先攻南昌，宁王久不克安庆，精锐皆出，守御必单弱，我兵新集气锐，南昌可克也。宁王闻我攻南昌，必解安庆围还兵自救。暨来，我师已克南昌，彼闻之自夺气。首尾牵制，此成擒矣。”乃令文定等各攻一门。十九日发兵，以二十日昧爽各至汛地。守仁下令曰：“一鼓附城，再鼓登，三鼓不登诛，四鼓不登斩其队将。”又先期为榜，入谕城中居民，令各闭户自守，勿助乱，勿恐畏逃匿。遂舁攻具至城下，梯而登，城上虽设守御，闻风倒戈，城门有不闭者，兵遂入。守仁乃入城抚定之，擒拱樤及万锐等十馀人，散遣胁从，城中始安。

时宸濠愤安庆不下，方自督兵填濠堑，期在必克。闻守仁率兵攻南昌，大恐。李士实等劝宸濠勿还兵，舍安庆径取南京，既即大位，江西自服。宸濠不从，解安庆围，移兵泊阮子江，先遣兵二万还援江西，宸濠自率大军继之。

二十二日谍报至江西，守仁乃集众议。或谓“宁王兵盛，凭其愤怒悉众而来，我援兵未集，势不能支，不若坚壁自守，以待四方之援。彼久顿坚城之下，兵孤援绝，将自溃矣。”守仁曰：“宁王兵力虽强，然所至徒恃焚掠，劫众以威。今进取不能，巢穴又覆，沮丧退归，众心已离；我以锐卒乘胜击之，彼将不战自溃矣。”是日抚州知府陈槐亦率兵至。

二十三日，谍报宸濠先锋已至樵舍，守仁乃遣诸将率兵迎击之。令伍文定以正兵当其前，余恩继文定后，邢珣率兵绕出贼背，徐琏、戴德孺张两翼分击之。诸将各受命出。

二十四日，贼兵乘风鼓噪而前，逼黄家渡，气骄甚。文定、恩佯北致之，贼争进趋利，前后不相及，珣兵从后急击，横贯其阵，贼败走；文定、恩还兵乘之，琏、德孺兵合势夹击，贼不知所为，遂大溃，追奔十余里，擒斩二千余级，溺水死者万计。贼气大沮，退保八字脑。是日建昌知府曾玙等率兵至。

守仁谓：“九江、南康不复，则道终梗，且湖广援兵不能达。”乃别遣陈槐率兵四百，合知府林椷兵攻九江；曾玙率兵四百，合知府陈朝佐兵攻南康。宸濠大赏将士，当先者千金，被伤者百金，使人尽发南康、九江兵至。明日，并力合战，官兵败死者数百人，文定急斩先却者以徇，身立炮铳间，火焚其须鬓不移足，士殊死战，兵复振，炮及宸濠舟，贼遂大败，擒斩二千余级，溺水死者甚众。

贼复退保樵舍，联舟为方阵，尽出其金帛赏士。文定等乃为火攻之具，珣击其左，琏、德孺击其右，恩等分兵四伏，期火发兵合。

明日，宸濠朝群臣，执其不尽力者将斩之，争论未决，官兵四集奋击之，火及宸濠副舟，贼复大溃。宸濠与诸妃嫔泣别，妃嫔皆赴水死，将士执宸濠及其世子、郡王并伪丞相、元帅等官李士实、刘养正、徐吉等数百余人，擒斩贼党三千余级，溺水死者约三万。曾玙、陈槐亦攻复九江、南康二郡。

将士执宸濠入江西，军民聚观，欢呼之声震动天地。宸濠见守仁呼曰：“王先生，我欲尽削护卫请降为庶民，可乎？”守仁曰：“有国法在。”遂顿首不言。

初，宸濠谋反，妃娄氏泣谏不听，及被擒，于槛车中泣语人曰：“昔纣用妇人言而亡天下，我以不用妇人言而亡其国，今悔恨何及！”守仁为求娄妃尸，葬之。

编　八月，帝下诏亲征。

纪　时王守仁擒宸濠捷书未至，诸将各献擒宸濠之策，上亦欲假亲征南游。太监张永等见钱宁、臧贤事败，又欲因此邀功。于是上自称奉天征讨威武大将军、镇国公，边将江彬、许泰、刘晖、张永、张忠等俱称将军，所下玺书改称军门檄。上方出师，驻跸良乡，而守仁捷书至，且虑有沿途窃发，欲自献俘阙下。奏入，上屡檄止之，令以俘候车驾至。大学士梁储、蒋冕屡请回銮，不听。

编　九月，帝至南京。

纪　王守仁发南昌，将献俘阙下，张忠、江彬等谓当纵之鄱湖，俟上亲与遇战而后奏凯论功，屡遣人至广信止之。守仁不得已，乘夜过玉山，械系宸濠等取道由浙江以进。张永已候于杭州，守仁至杭谓永曰：“江西之民既经大乱，继以旱灾，又供京、边军饷，困苦既极，必逃聚山谷为乱。昔助宸濠为胁从，今将成土崩之势，然后兴兵定乱，不亦难乎！”永深然之，乃徐曰：“吾之此出，为群小在君侧，调护左右以默转圣躬，非为掩功来也。但皇上意将顺而行，犹可挽回万一，若逆其意，徒急群小之怒，无救于天下大计矣！”于是守仁信其无他，以宸濠付之，乘夜渡浙江过越还江西。

编　命王守仁巡抚江西，擢吉安知府伍文定为江西按察司，赣州知府邢珣为江西布政司右参政。

纪　初，江彬、张忠等谋欲夺功，诬守仁初附宸濠，及知其势败然后擒宸濠攘功。太监张永知其谋，语家人曰：“王都御史忠臣为国，今欲以此害之，他日朝廷有事，何以教臣子之忠！”至是永复命，先见上，备言守仁之忠，并江彬等欲害之之意；彬等毁遂不入。张忠又言：“守仁在杭竟不至南京，陛下试召之必不来，无君可知。”上召之，守仁即奔命，至龙江将进见，忠殊失意，又从中阻之。守仁乃纶巾野服入九华山。永闻之，又力言于上曰：“王守仁忠臣，今闻众欲争功，欲弃其官入山为道士。”由是上益信之，乃有是命。

编　冬十二月，宸濠至南京。

纪　上欲自以为功，乃与诸近侍戎服整军容，出城数十里，列俘于前，为凯旋状；既入，囚禁之。

编　庚辰，十五年，冬十月，帝自南京班师还京。

纪　先是上以大将军钧帖，令巡抚江西都御史王守仁重上捷书。守仁节略前奏，入江彬、张忠等姓名于内上之。疏入，始议北旋。

编　十二月，宸濠伏诛。

纪　上至通州，赐宸濠死，燔其尸，馀党至京师磔诛之。独抑王守仁功未叙。

编　辛巳，十六年，春正月，帝至京师。

纪　江彬益骄横，其所部边卒桀骛不可制。

编　加蒋冕少傅、谨身殿大学士，毛纪少保、武英殿大学士。以石珤为礼部尚书，兼翰林院学士，掌詹事府。

编　三月，帝崩。皇太后与大学士杨廷和等定议，奉遗诏迎立兴献王世子厚熜。

纪　上寝疾豹房，既而大渐。丙寅，上崩。皇太后与杨廷和等定议，遵祖训“兄终弟及”之文，乃为遗诏，遣太监谷大用、韦霖、张锦、寿宁侯张鹤龄、定国公徐光祚、驸马都尉崔元、大学士梁储、礼部尚书毛澄赍金符往安陆藩府，迎兴献王世子厚熜入继大统。

编　江彬伏诛。

纪　初，上崩，彬偶不在左右，皇太后召杨廷和等议，恐彬为乱，秘不发丧，以上命召彬入。彬不知上崩，并其子入，俱收之。皇太后下制暴彬罪恶，论磔于市。籍其家，金七十柜，银二千二百柜，金银珠玉珍宝首饰不可胜计，隐匿奏疏百余本。

编　夏四月，兴献王世子厚熜至京师，即位。

纪　诏以明年为嘉靖元年。

编　命礼部会议崇祀兴献王典礼。

纪　礼部尚书毛澄请于大学士杨廷和，廷和出汉定陶王、宋濮王事授之曰：“此篇为据，异议者即奸谀，当诛！”澄会公卿台谏等官六十余人上议：“汉成帝立定陶王为嗣，以楚孝王孙景为定陶王，奉共王祀。今上入继大统，宜以益王子崇仁主后兴国。其祟号则袭宋英宗故事，以孝宗为考，兴献王及妃为皇叔父母，祭告上笺称侄署名，而令祟仁主考兴献王，叔益王。”上览曰：“父母可互易若是邪！其再议。”

编　五月，葬康陵。

编　太保兼武英殿大学士梁储致仕。以袁宗皋为礼部尚书，兼文渊阁大学士。遣中官迎帝母兴献妃。以彭泽为兵部尚书。

编　召王守仁为南京兵部尚书，封新建伯。

编　秋七月，观政进士张璁上大礼疏。

纪　璁疏曰：“朝议谓陛下入嗣大宗，宜称孝宗皇帝为皇考，改称兴献王为皇叔父，王妃为皇叔母者，不过拘执汉定陶王、宋濮王故事耳。夫汉哀、宋英皆预立为皇嗣，而养之于宫中，是明为人后者也，故师丹、司马光之论施于彼一时犹可。今武宗皇帝已嗣孝宗十有六年，比于崩殂，而廷臣遵祖训、奉遗诏迎取陛下入继大统，遗诏直曰‘兴献王长子，伦序当立’，初未尝明著为孝宗后，比之预立为嗣，养之宫中者较然不同。夫兴献王往矣，称之以皇叔父，鬼神固不能无疑也。今圣母之迎也，称皇叔母，则当以君臣礼见，恐子无臣母之义。礼，长子不得为人后，况兴献王惟生陛下一人，利天下而为人后，恐子无自绝父母之义。故陛下为继统武宗，而得尊祟其亲则可，谓嗣孝宗以自绝其亲则不可。臣窃谓今日之礼，宜别为兴献王立庙京师，使得隆尊亲之孝。且使母以子贵，尊与父同，则兴献王不失其为父，圣母不失其为母矣。”疏入，上遣司礼监官送至内。谕曰：“此议实遵祖训，据古礼，尔曹何得误朕！”杨廷和曰：“书生焉知国体！”复持入，上熟览之，喜曰：“此论一出，吾父子必终可完也。”

编　九月，兴献王妃至通州。

纪　帝母至通州，闻朝廷欲考孝宗，恚曰：“安得以我子为人之子！”谓从官曰：“尔曹已极宠荣，献王尊称胡犹未定？”因留通州不入。上闻之，涕泗不止，启慈圣皇太后，愿避位奉母归。群臣惶惧。

编　冬十月，兴献后至自通州。

纪　先是，杨廷和见追崇兴献之礼势不得已，乃草敕下礼部曰：“圣母慈寿皇太后懿旨，以朕缵承大统，本生父兴献王宜称兴献帝，母宜称兴献后，宪庙贵妃邵氏称皇太后。仰承慈命，不敢固违。”帝从之，廷和意假母后，示非廷议意也。至是，兴献后自通州至京师，由大明中门入，上迎于阙内。廷和以追崇礼成，拟上慈寿皇太后及武宗皇后尊号，帝因遣司礼监谕廷和曰：“邵太后、兴献帝后亦各拟上尊号。”廷和等上言“不可，宜俟明年大婚礼成，庆宫闱，加之可也。”

编　十二月，除张璁南京刑部主事。

纪　先是帝下大礼，或问于礼部，时杨一清家居，遗书吏部尚书乔宇曰：“张生此论，圣人不易，恐终当从之。”宇不听。至是杨廷和衔璁，授意吏部除为南京主事。石珤语璁曰：“慎之，大礼说终当行也。”璁怏怏而去。

编　起林俊为工部尚书。

纪　都御史林俊致仕家居，杨廷和寓书于俊以定国是，俊上疏曰：“孔子谓‘观过知仁’，陛下大礼未协，过于孝故耳。司马光有言：‘秦、汉而下，入继大统，或尊祟其所生，皆取讥当时，贻笑后世。’陛下纯德，何忍袭之！”疏入，留中。廷和遂奏起林俊为工部尚书。

编　帝下御札谕加兴献帝、后以“皇”字。大学士杨廷和等乞罢归，不报。

纪　廷和等上言：“汉宣帝继孝昭后，追谥史皇孙、王夫人曰悼考、悼后而已；光武上继元帝，巨鹿、南顿君以上，立庙章陵而已；皆未尝追尊。今日兴献帝、后之加，较之前代尊称已极，若加‘皇’字，与慈寿孝庙并，是忘所后而重本生，任私恩而弃大义，臣等不得辞其责。”吏部尚书乔宇等奏曰：“皇者正统大义，若加‘皇’字于本生之亲，则与正统溷而无别，揆之天理则不合，验之人心则不安，非所以重宗庙正名分也。”上曰：“慈寿皇太后懿旨有谕：‘今皇帝婚礼将行，其兴献帝宜加与“皇”号，母兴献皇太后。’朕不敢辞，尔群臣其承后命！”廷和等见不可争，乃俱求罢归，不报。





明鉴易知录卷八


明纪


世宗肃皇帝


编　壬午，世宗皇帝嘉靖元年，春正月，郊祀甫毕，清宁宫小房灾。

纪　杨廷和、蒋冕、毛纪、费宏上言：“火起风烈，此殆天意。况迫清宁后殿，岂兴献帝、后之加称，祖宗神灵容有未悦乎？”上乃议称孝宗为“皇考”，慈寿皇太后为“圣母”，兴献帝、后为“本生父母”，而“皇”字不复加矣。

编　三月，上孝宗太后尊号曰昭圣慈寿皇太后，武宗皇后曰庄肃皇后，圣祖母邵氏曰寿安皇太后，本生父曰兴献帝，母曰兴国太后。

编　秋九月，立妃陈氏为皇后。

编　冬十一月，寿安皇太后邵氏崩。

编　癸未，二年，春正月，五星聚于营室。

编　南京刑部主事桂萼上正大礼疏。

纪　萼大略言：“陛下入继大统，非为人后，当考兴献帝，母兴国太后。”并录巡抚湖广都御史席书、吏部员外郎方献夫二疏以闻。下群臣集议。

编　秋九月，刑部尚书林俊致仕。冬十一月，少师、吏部尚书、华盖殿大学士杨廷和致仕。

编　甲申，三年，春三月，诏奉兴献帝为本生皇考恭穆献皇帝，兴国太后为本生母章圣皇太后。

编　夏五月，前户部尚书武英殿大学士王鏊卒。

编　六月，以张璁、桂萼、方献夫为翰林院学士。少傅蒋冕致仕。以石珤为文渊阁大学士。

编　秋七月，逮学士丰熙等百三十有四人下狱，吏部右侍郎何孟春等八十有六人令待罪。

纪　先是上命内拟撰本生圣母章圣皇太后册文。至是上采张璁、桂萼议，谕大学士毛纪等去册文“本生”字，纪等力言不可。上召百官至左顺门敕曰：“本生圣母章圣皇太后，今更定尊号曰圣母章圣皇太后。”何孟春与尚书秦金、学士丰熙等及翰林、寺部、台谏诸臣，各上言，力争“本生”二字不宜削，章十三上，俱留中不报。

戊寅，上朝罢，斋居文华殿，尚书金献民、徐文华倡言曰：“诸疏留中，必改孝宗为伯考，则太庙无考，正统有间矣。”孟春曰：“宪宗朝，尚书姚夔率百官伏哭文华门争慈懿皇太后葬礼，宪宗从之，此国朝故事也。”修撰杨慎曰：“国家养士百五十年，仗节死义正在今日。”给事中张翀、王元正等遂遮留群臣于金水桥南，曰：“万世瞻仰在此一举，今日有不力争者，共击之！”孟春、献民、文华复相号召，于是秦金等凡二十有三人，丰熙等凡二十人，谢等凡十有六人，余翱等凡三十有九人，马理等凡十有二人，黄待显等凡三十有六人，余才等凡十有二人，陶滋等凡二十人，相世芳等凡二十有七人，赵儒等凡十有五人，毋德纯等凡十有二人，俱赴左顺门跪伏，有大呼高皇帝、孝宗皇帝者。上闻之，命司礼监谕退，不去。金献民曰：“辅臣尤宜力争。”礼部侍郎朱希周乃诣内告毛纪，纪与石珤遂赴左顺门跪伏。上复遣司礼太监谕之退，群臣仍伏不起，自辰迨午。上怒，命司礼监录诸姓名，收系诸为首者丰熙、张翀、余宽、黄待显、陶滋、相世芳、毋德纯等八人于狱。杨慎、王元正乃撼门大哭，一时群臣皆哭，声震阙廷。上大怒，遂命逮系马理等凡一百三十有四人于狱，何孟春等八十有六人姑令待罪，总二百有二十人。命拷讯丰熙等八人编伍，其余四品以上者俱夺俸，五品以下者杖之。于是编修王相等一百八十余人各杖有差。

编　诏上本生皇考恭穆献皇帝尊号曰皇考恭穆献皇帝，本生圣母章圣皇太后曰圣母章圣皇太后。

纪　初，给事中陈洸言事忤旨，出为按察司佥事。至是上言曰：“陛下察几致决，毅然去‘本生’二字，有人心者咸谓始全父子之恩，无不感泣。”上悦，复以洸为给事中。逮系修撰杨慎、编修王元正、给事中刘济、御史张原等于诏狱，复扑之，谪杨慎、王元正、刘济戍边，何孟春调南京工部，毛纪罢。

编　八月，以吏部左侍郎兼翰林院学士掌詹事府贾咏为礼部尚书，兼文渊阁大学士。

编　九月，诏称孝宗敬皇帝曰皇伯考，昭圣皇太后曰皇伯母。

编　乙酉，四年，春三月，建献皇帝庙。

编　冬十二月，席书上大礼集议。

纪　上命颁赐藩府及中外群臣，仍令各省刊布以传。

编　进费宏少师、谨身殿大学士，石珤、贾咏并太子太保、武英殿大学士。

编　丙戌，五年，夏六月，进费宏华盖殿大学士，起杨一清少师、谨身殿大学士，石珤、贾咏并进少保。

编　秋九月，帝奉章圣皇太后谒见世庙。

编　丁亥，六年，春二月，少保、武英殿大学士石珤致仕，以少保席书为武英殿大学士，寻卒。

编　夏四月，大学士费宏致仕，以礼部右侍郎翟銮入办事。

编　以新建伯王守仁为兵部尚书，总制两广及江西、湖广军务。

纪　初，田州土官岑猛反，总督两广都御史姚镆讨之，猛奔归顺州，知州岑璋诛之。已而猛党卢苏、王绶复叛，御史石金诬奏：“镆轻信寡谋，安攘无术。”上怒，落镆职，命王守仁代之。

编　秋八月，进杨一清华盖殿大学士，以张璁为礼部尚书、文渊阁大学士。

编　戊子，七年，夏五月，提督两广军务王守仁讨广西叛蛮，平之。

纪　捷闻，桂萼忌之，论守仁挟诈专兵。礼部尚书霍韬上疏曰：“伏遇圣明，特起王守仁抚剿田州。命下之日，臣窃为守仁计曰：前巡抚调三省兵若干万，军饷支费若干万，杀死疫死民兵若干万，仅得田州安靖五十日，自是而思恩叛矣。守仁乘此大坏极敝之后，虽合四省兵力，支银米数百万，剿平报捷，亦且曰天下大功也。而守仁不役一卒，不费斗粮，只宣扬圣德，遂令稽首来服。若八寨、断藤峡之贼，又非田州、思恩可比。广西在万山之中，土恶水迅，气习凶悍。八寨贼，洪武间所不能平，断藤峡贼，成化初仅得讨平，馀孽复炽。今守仁沉机不露，掩贼不备，一举荡平，百数十年虎豹窟穴，扫而清之，如拂尘然。臣是以叹服守仁能体陛下之仁，以怀绥思恩、田州向化之民；能体陛下之义，以讨服八寨、断藤峡梗化之贼。不以为功，反以为罪，可乎？守仁擒宸濠，奸臣许泰等欲掩其功，扬言守仁初与贼同谋，反谓宸濠金帛守仁满载以去，当时臣亦忌守仁之功，不为辨白。臣谓守仁江西之功不白，无以劝效忠之臣；广西之功不白，无以劝策勋之臣。守仁，大臣也，岂以功赏有无为重轻哉！第恐当时有功之人，及守官立功之人，视此解体，则在外镇臣，遂无所激劝矣。”疏奏，不报。

编　六月，明伦大典成，加张璁少傅兼太子太傅、吏部尚书、谨身殿大学士。

纪　追夺议礼诸臣官，敕曰：“大学士杨廷和谬主濮议，尚书毛澄不能执经据礼，蒋冕、毛纪转相附和，林俊著论迎合。乔宇为六卿之首，乃与九卿等官交章妄执，汪俊继为礼部，仍注邪议。吏部郎中夏良胜胁持庶官，望遂邪志。何孟春以侍郎掌吏部，鼓舞朝臣伏阙喧呼。朕不欲已甚，姑从轻处：杨廷和为罪之魁，法当僇市，特宽宥削籍为民；毛澄、林俊俱已病故，各夺其生前官职；蒋冕、毛纪、乔宇、汪浚俱已致仕，各夺职闲住；何孟春情犯特重，夏良胜酿祸独深，俱发原籍为民。尔礼部揭示承天门下，俾在外者咸自警省。”

编　冬十月，皇后陈氏崩。闰月，立妃张氏为皇后。

编　己丑，八年，春二月，新建伯、兵部尚书兼都察院左都御史王守仁卒于南安。

编　三月，前大理寺评事林希元上荒政丛言。

纪　其言曰：“救荒有二难：得人难，审户难。有三便：极贫民便赈米，次贫民便赈钱，稍贫民便赈贷。有六急：垂死贫民急粥，疾病贫民急医药，病起贫民急汤水，已死贫民急埋瘗，遗弃小儿急收养，轻重系囚急宽恤。有三权：权借官钱以粜籴，权兴工作以助赈，权贷牛种以通变。有六禁：禁侵渔，禁攘盗，禁遏籴，禁抑价，禁宰牛，禁度僧。有三戒：戒迟缓，戒拘文，戒遣使。”上以其切于救民，皆从之。

编　秋七月，以少保、吏部尚书兼翰林院学士桂萼为武英殿大学士。九月，少师、吏部尚书、华盖殿大学士杨一清致仕。

编　庚寅，九年，秋八月，致仕大学士杨一清卒。

编　冬十月，改号孔子为先师，易像为主。十二月，桂萼致仕。

编　辛卯，十年，春正月，帝改张璁名孚敬，字懋恭，御书赐之。

编　诏三途并用。

纪　诏：“吏、礼二部循洪武十九年以后弘治十一年以前例，三途并用，务在得人，以称朕用贤之意。”

编　夏六月，以少保、吏部尚书兼翰林院学士方献夫为武英殿大学士。

编　闰月，雷震午门西角楼。

编　张孚敬致仕。

编　秋九月，以太子太保、礼部尚书兼翰林院学士李时为武英殿大学士。

编　壬辰，十一年，春二月，进张孚敬华盖殿大学士。

编　秋七月，彗星见东井，东北行，历天津，扫太微垣。诏群臣修省。

编　八月，张孚敬致仕。

编　以汪为吏部尚书，加太子太保。

编　冬十月，下御史冯恩狱。

纪　恩上疏劾张孚敬、汪、方献夫曰：“张孚敬之奸久露，汪、方献夫之奸不测，陛下去孚敬而不去此二人，天下事未可知也。臣谓孚敬根本之彗也，腹心之彗也，献夫门庭之彗也。乞斩三奸以应更新之象。”上怒，下恩狱。

编　癸巳，十二年，春正月，进张孚敬少师。方献夫致仕。

编　河南巡抚吴山献白鹿。

编　夏四月，应天巡抚陈轼献白兔。

编　秋九月，以张孚敬摄都察院事。

编　甲午，十三年，春正月，废皇后张氏，立德妃方氏为皇后。

编　乙未，十四年，春正月，庄肃皇后崩。

编　夏四月，张孚敬罢，召费宏入。

编　秋九月，汪罢。

编　丙申，十五年，秋九月，进李时少师、谨身殿大学士。

编　冬十一月，少师费宏卒。

编　十二月，以南京吏部尚书严嵩为礼部尚书，兼翰林院学士。

纪　时礼部选译字诸生，嵩至即受货贿，已而苞苴过多，更高其价。御史桑乔列其状，请罢黜之；嵩乃疏辨求免。给事中胡汝霖复劾其秽行既彰，招致论列，不得饰辞自明，以伤大体。帝乃令以后大臣被劾，宜自省修，勿得疏辨。嵩惧，益为恭谨以媚上。

编　进李时华盖殿大学士，以少傅、礼部尚书兼翰林院学士夏言为武英殿大学士。

编　丁酉，十六年，夏五月，雷震谨身殿。

编　戊戌，十七年，秋八月，以礼部尚书掌詹事府顾鼎臣为文渊阁大学士。

编　九月，追尊太宗文皇帝为成祖，皇考献皇帝为睿宗。

纪　初，通州致仕同知丰坊上言：“请复古礼，尊皇考献皇帝庙号称宗，以配上帝。”下礼部集议，严嵩上言：“万物成形于秋，故王者秋祀明堂，以父配之。自汉武迨唐、宋诸君，莫不皆然，主亲亲也。若称宗之礼，则未有帝宗而不祔太庙者，恐皇考有所不宁。”上悦。已而嵩复阿上旨，请尊文皇帝称祖，献皇帝称宗。上从之，乃尊文皇帝为成祖，献皇帝为睿宗，配上帝，诏天下。

编　冬十二月，少师华盖殿大学士李时卒。

编　章圣皇太后蒋氏崩。

编　己亥，十八年，春正月，立皇次子为皇太子。进夏言少师，顾鼎臣少保、武英殿大学士。

编　二月，景云见。

纪　夏言、顾鼎臣以闻，严嵩请上御朝受群臣贺，嵩乃作庆云赋及大礼告成颂上之；诏付史馆。

编　诏诣承天府视显陵。

编　车驾发京师。

编　三月，以方士陶典真为神霄保国宣教高士。

纪　典真一名仲文，黄冈人，少为县掾，喜神仙方术。嘉靖初授辽东库大使，秩满至京师。时致一真人邵元节贵幸，会宫中黑眚见，元节治之无验，遂荐仲文代己，试宫中，稍能绝妖，上宠异之。至是扈驾南巡，至卫辉，白昼有旋风绕驾不散，上以问仲文，对曰：“当火。”遣仲文禳之，仲文曰：“火终不免，可谨护圣躬耳。”是夜行宫果灾，宫中死者无算，锦衣陆炳排闼入，负帝出，竟无恙。明日，敕行在吏部授仲文是职，给诰印，许携其家于官。

编　夏四月，车驾至承天府。

纪　上至承天，居卿云宫。辛巳，诣纯德山，降辇稽首。甲申，享上帝于龙飞殿，奉皇考配。阅陵毕，诏告天下。壬辰，车驾发承天。

编　五月，帝还京。

编　以翟銮为礼部尚书、武英殿大学士。

编　庚子，十九年，春二月，京城黄雾四塞。

编　秋七月，授方士段朝用紫府宣忠高士。

编　冬十月，大学士顾鼎臣卒。

编　十一月，进陶仲文为忠孝秉一真人，领道教事。

纪　寻加少保、礼部尚书，又加少傅，食一品俸。

编　辛丑，二十年，夏四月，九庙灾。

纪　时久旸不雨，是日初昏，阴雨骤至，大雷电以风，忽震火起仁庙，烈风嘘之，须臾毁其主，延及成祖主亦毁，遂及太祖昭穆群庙，惟献庙独存。

编　御史叶经劾严嵩罪，赦弗治。

纪　交城王绝，辅国将军表柚谋袭之，遣校尉任得贵至京，以黄白金三千两赂严嵩，复赂仪制司令史徐旭及王府科胥，人皆受焉。嵩乃题覆从之。东厂逻卒执其籍以闻，下法司问；受赂者皆戍边，嵩无恙。既而永寿共和王庶子惟燱与嫡孙怀熺争立，以白金三千赂嵩，亦受之，为覆允。永寿庄怀王妃遣人击登闻鼓奏诉，于是御史叶经劾嵩贪状，乞赐敕正。嵩急归诚于上，上悯之，乃曰：“表柚、惟燱袭爵应否，行所司勘之。嵩安心任事，勿以介意。”

编　秋八月，昭圣皇太后崩。

编　壬寅，二十一年，夏六月，大学士夏言罢。

编　进翟銮少傅、谨身殿大学士。

编　秋八月，以礼部尚书严嵩为武英殿大学士，参预机务，仍掌部事。

纪　吏科都给事中沈良材、御史童汉臣等首论嵩奸污，不当乘君子之器。南京给事中王晔、御史陈绍等复论嵩并其子世蕃同恶相济，关通苞苴，动以千百计。嵩疏辨乞休，上优诏慰留之。

编　癸卯，二十二年，春二月，段朝用伏诛。

编　宫婢杨金英等谋弒帝，伏诛。

纪　上曰：“朕非赖天地鸿恩，遏除宫变，焉有今兹！朕晨起至醮，朝天宫七日。”醮之日，白鹤四十余翔空中，群臣贺。

编　夏四月，下给事中周怡狱。

纪　严嵩既入内，窃弄威权，内外百执事有所建白，俱先白嵩，许诺然后上闻，于是副封苞苴，辐辏其户外。大学士翟銮位望先嵩而势实不竞，遂至不相能。周怡上疏论之，语多侵嵩。疏入，下怡狱。已而銮以二子幸第，削籍去。

编　秋九月，杀山东巡按御史叶经。

纪　初，经劾严嵩受表柚、惟燱赂，嵩衔之。及经监山东乡试，嵩摘试录中有讽上语，激帝怒，逮之至京，杖阙下死。布政使陈儒以下皆远谪。自是，中外益侧目畏嵩矣。

编　甲辰，二十三年，秋八月，以吏部尚书许赞、礼部尚书张璧为文渊阁大学士。

编　冬十月，加秉一真人礼部尚书陶仲文为少师。

纪　大同边卒获叛人王三，上曰：“叛恶就擒，固义勇之效力，实神鬼有以默戮之。”遂加仲文为少师，其少傅、少保如故。前此大臣，无兼总三孤如仲文者。

编　乙巳，二十四年，春三月，以严世蕃为尚宝司少卿。

编　秋七月，太庙成，布诏天下。

编　冬十一月，许赞削籍去。

编　十二月，复召夏言入。

纪　自严嵩入相，同事者多罢去，嵩独相；以太庙工成，加太子太师。后上微闻其横，厌之，于是诏起夏言。言至，尽复其原官，且加少师，位在嵩上，嵩甚恨之。是时嵩子世蕃为尚宝司少卿，通赂遗，且代输户转纳钱谷，多所朘削。言知之，欲以上闻。嵩惧甚，挈世蕃诣言求哀。言称疾不出，嵩赂其门者，直走言榻下，及世蕃长跪泣谢，言遂置不发。嵩父子愈恨之。

编　丁未，二十六年，秋七月，以尚宝司少卿严世蕃为太常寺少卿，仍掌尚宝司事。

纪　世蕃纳贿日盛，嵩惮夏言知之，乃疏遣世蕃归；上特命驰驿往还，世蕃益横。

编　冬十一月，皇后方氏崩。

编　戊申，二十七年，春正月，夏言罢。

纪　严嵩既忌言，都督陆炳亦怨言持己，阴比嵩图之。会都御史曾铣议复河套，言主之，而嵩则极言其不可，语颇侵言。会澄城山崩裂，又京师大风，上疑言。以套议问嵩，嵩因诋言擅权自用。及退，复上疏劾铣开边启衅，言雷同误国，并自求去甚力。上温旨留嵩，而切责言。于是吏部尚书闻渊、礼部尚书费寀、左都御史屠侨皆谓言误国，上乃命缇骑捕铣至京，因尽夺言师、傅，俾以尚书致仕。

编　三月，杀都御史曾铣。

纪　铣既被逮，严嵩复令仇鸾讦之。刑部侍郎詹瀚等阿嵩意，谓铣行贿夏言，论斩，弃西市。

编　冬十月，杀大学士夏言。

纪　先是言既归，舟至丹阳，复就逮至京，上疏极陈为严嵩所陷，帝不听。刑部尚书喻茂坚等据曾铣律以请，而谓言实当八议，所谓议贵议能者。上怒责茂坚等阿附言。值居庸报警，嵩复以开衅力持，竟坐与铣交通律，弃西市。言既死，大权悉归嵩矣。

编　十二月，谪给事中厉汝进为典史。

纪　汝进劾严嵩及其子世蕃奸恶，谪为典史，寻以大计削籍。

编　己酉，二十八年，春二月，以南京吏部尚书张治为文渊阁大学士，国子祭酒李本入办事。

编　三月，皇太子薨。

编　冬十月，以夏邦谟为吏部尚书。

编　庚戌，二十九年，夏六月，以仇鸾为宣、大总兵。

纪　以重赂严世蕃得之。

编　秋八月，俺答薄都城，谪司业赵贞吉于岭南。

纪　俺答入犯宣府，由蓟州入古北口，转掠怀柔、顺义，遂逼通州。复自北河东渡，直薄京师。令人持书入朝，求入贡，言多悖慢。

上召严嵩及礼部尚书徐阶于西苑，曰：“事势至此，奈何？”嵩曰：“此穷寇乞食耳，毋足患。”上曰：“何以应之？”嵩无以对。乃命阶集群臣议，司业赵贞吉抗言其不可；上壮之，予金五万募战士，而敕中无督战语，不得统摄诸将，因谒嵩，嵩故与贞吉有隙，辞。贞吉怒，会通政赵文华趋入，谓曰：“公休矣，天下事当徐议之。”贞吉愈怒，骂曰：“汝权门犬，何知天下事！”叱守门者，嵩大恨。

已而贞吉单骑出城，遍谕诸营将，诸将皆感奋。仇鸾统大同军入援，肆掠畿甸，有诏勿问。俺答大掠金帛子女而还，鸾率诸镇兵尾之，俺答阨险不得出，乃稍弃余物，从东南行至昌平，猝与鸾兵遇，纵骑蹂躏，几获。鸾遂循古北口故道出塞，论功进鸾太保。嵩论贞吉狂诞，谪戍岭南。

编　杀兵部尚书丁汝夔。

纪　初，俺答薄都城，严嵩授汝夔计，谓地近丧师难掩，当令诸将勿轻战，寇饱自去。诸将固怯战，辄相谓曰：“有禁勿战。”故民间归罪汝夔，诏收之。嵩恐露前画，绐曰：“毋虑，吾为若地。”汝夔信之，弗自辨，论死，临刑大呼曰：“严嵩误我！”遂弃市。

编　冬十一月，以易州、昌平州、通州为三辅，置经略大臣。

编　辛亥，三十年，春正月，杖锦衣卫经历沈炼于阙廷。

纪　初，俺答薄都城，求通贡，赵贞吉以为不可，炼在众中申贞吉指不休。吏部尚书夏邦谟目之曰：“何小吏而言若是？”炼曰：“大吏不言，故小吏言之。”已而上疏请以万骑护陵寝，万骑护通州军储，而合勤王师邀击其惰归，必大捷。时严嵩数寝格边檄，不以上闻，故炼书奏不报。炼乃抗疏言：“严嵩受国重任，贪婪愚鄙，不闻谘诹方略，治国安边，惟与子世蕃为全家保妻子计。以朝廷之赏罚为己出，故人皆计嵩爱憎，不知朝廷恩威。”因历数其十大罪，请戮之以谢天下。诏以炼诋诬大臣，廷杖之，谪田保安。

编　三月，大计京官。

纪　严嵩授指吏部，中伤善类甚众。初，刑部郎中徐学诗以劾嵩父子被斥，至是削籍，并黜其兄中书舍人应丰。吏部奏上，上察其枉，留之，然亦不问。

编　贬兵部车驾司员外郎杨继盛为狄道县典史。

纪　仇鸾密遣家丁时义结俺答义子脱脱，使贡马互市。俺答利货币，译书送总督苏祐，祐以闻，鸾与严嵩赞成之，上乃许。继盛上疏极言其不可。下内，嵩等议未决，鸾曰：“竖子不知兵，宜其易之。”密疏诋继盛阻挠边计，上意遂中变，诏逮继盛下锦衣卫狱，贬狄道县典史。

编　夏四月，开马市于大同。

编　壬子，三十一年，春正月，俺答寇大同。

编　二月，罢马市。

编　三月，以少保、礼部尚书兼翰林院学士徐阶为东大学士。

编　秋七月，俺答寇蓟州，仇鸾伏诛。

纪　俺答寇蓟州，时仇鸾患疽，请舆疾督战。诏兵部尚书赵锦收鸾大将军印绶，以总兵官陈时代之。鸾闻命，大恚而死。徐阶因奏鸾通敌误国，诏剖棺戮尸，全家斩于市，没其资产。

编　冬十月，谪御史王宗茂为平阳县丞。

纪　宗茂疏论严嵩负国大罪八，上谓其狂率，遂谪。

编　癸丑，三十二年，春正月，日食。

纪　巡按御史赵锦请罢严嵩以应天变；上怒，命逮锦系锦衣狱，久之削籍为民。

编　兵部员外郎杨继盛上疏劾严嵩，坐绞，系狱。

纪　初，仇鸾既诛，上思继盛言，自贬所月余迁主事，随迁兵部武选司员外。至是，上疏论严嵩十大罪、五奸，略曰：“方今在外之贼为俺答，在内之贼惟严嵩。贼有内外，攻宜有先后，未有内贼不去而外贼可除者，故臣请诛贼嵩当在剿绝俺答之先。嵩之罪恶，徐学诗、沈炼、王宗茂等论之已详，然皆止言其贪污之小，而未尝发其僭窃之大。去年春雷久不声，占云‘大臣专政’，夫大臣专政孰有过于嵩者？又冬日下有赤色，占云‘下有叛臣’，凡心背君者，皆叛也。夫人臣背君，又孰有过于嵩者？如四方地震，与夫日月交食之变，其灾皆感应贼嵩之身。乃日侍左右而不觉，上天警告之心，亦恐怠且孤矣。不意陛下聪明刚断，乃甘受嵩欺，人言不信，虽上天示警亦不省悟，以至于此！臣敢以嵩之专政叛君十大罪为陛下陈之：我太祖高皇帝诏罢中书丞相而立五府、九卿分理庶政，殿阁之臣，惟备顾问视制草，故载诸训，有曰：‘建言设立丞相者，本人陵迟，全家处死。’及嵩为辅臣，俨然以丞相自居，挟一人之权，侵百司之事，凡府部题覆，先面禀而后敢起稿，嵩之直房，百官奔走如市，府部堂司，嵩指使络绎不绝，一或少违，显祸立见，及至失事，又驾罪于人。是嵩无丞相之名，而有丞相之权，有丞相之权，而无丞相之责。坏祖宗之成法，一大罪也。权者，人君所以统御天下之具，不可一日下移。嵩以票本自任，遂作威福。用一人，即先谓曰‘我荐之也’；罚一人，则又号于众曰‘此得罪于我，故报之也’。群臣感嵩，甚于感陛下，畏嵩甚于畏陛下。窃君上之大权，二大罪也。人臣善则称君，过则归已。今陛下苟有一善，嵩必令子世蕃传于人曰：‘上故无此意，我议而成之。’将圣谕及嵩所进揭帖刻板颁行，名曰嘉靖疏义，欲使天下后世谓陛下所行之善，尽出于彼而后已。掩君上之治功，三大罪也。陛下之令嵩票本盖取君逸臣劳之义，嵩何所取而令子世蕃代票，又何所取而约诸义子赵文华等群会而拟题？疏方上，满朝纷然；既下，若合符契。如锦衣卫经历沈炼劾嵩疏，发大学士李本拟旨，本即叩之世蕃，乃同赵文华自拟以上，此人所共知也。嵩既以臣而弄君之权，世蕃复以子而弄父之柄，京师有大丞相、小丞相之谣。纵奸子之僭窃，四大罪也。边事废坏，皆原于功罪赏罚之不明。嵩为辅臣，欲令孙冒功于两广，故置其表侄欧阳必进为总督，朋奸比党。将长孙严效忠冒征蛮功奏捷，遂升镇抚。效忠告病，严鹄袭代，加升锦衣千户。效忠、鹄，皆世蕃豢养乳臭子。冒朝廷之军功，五大罪也。仇鸾总兵甘肃，以贪虐论革，世蕃乃受鸾重贿，荐为大将；后知陛下疑鸾，遂互相诽谤以掩初迹。是通寇者逆鸾，而受贿引用鸾者嵩与世蕃也。进不肖蒙显戮，引悖逆之奸臣，六大罪也。俺答犯内深入，兵法击其惰归，嵩乃曰‘京、边不同势，败于边可掩，败于京不可掩，且俺答饱自退耳’，故丁汝夔传令不战。及汝夔临刑，而后知为嵩所绐。误国家之军机，七大罪也。刑部郎中徐学诗以劾嵩、世蕃革任为民矣，又于考察京官之时，罢其兄中书舍人徐应丰。户科给事中厉汝进以劾嵩、世蕃降为典史矣，又于考察外官之时，逼吏部削汝进籍。夫考察，巨典也，陛下持之以激励天下之人心，贼嵩窃之以中伤天下之善类。乱黜陟之大柄，八大罪也。府部之权皆挠于嵩，而吏、兵二部尤大利所在，将官既纳贿于嵩，不得不剥削乎军士，有司既纳贿于嵩，不得不滥取于百姓。陛下虽累加抚恤，岂足以当嵩残虐之害，臣恐天下之患不在塞外而在域中。失天下之人心，九大罪也。先朝风俗淳厚，近自逆瑾用事，始一少变。至嵩为辅臣，守法度者以为固滞，尚巧猾者以为通材，励节介者以为矫激，善奔走者以为练事；风俗之坏，未有甚于此者。坏天下之风俗，十大罪也。

嵩有十大罪昭人耳目，以陛下之神圣而若不知者，盖有五奸以济之。嵩侦知陛下之意向者，莫过于左右侍从，厚以贿结之，圣意所爱憎，嵩皆预知，以得遂其逢迎之巧。是陛下之左右，皆嵩之间谍，其奸一。通政司纳言之官，嵩令义子赵文华为之，凡疏到，必有副本送嵩、世蕃先阅而后进，早为弥缝。是陛下之纳言，乃嵩之鹰犬，其奸二。嵩既内外周密，所畏者厂、卫之缉访也。嵩则令世蕃笼络厂、卫，缔结姻亲。陛下试诘嵩所娶者谁女？立可见矣。是陛下之爪牙，乃嵩之瓜葛，其奸三。厂、卫既已亲矣，所畏者科道言之也。嵩于进士初选时，非亲知不得与中书行人之选，知县、推官非通贿不得与给事御史之列。是陛下之耳目，皆嵩之奴隶，其奸四。科道虽入其牢笼，而部臣如徐学诗之类亦可惧也。嵩又令子世蕃将各部之有才望者俱网罗门下，各官少有怨望者，嵩得早为斥逐。是陛下之臣工，多嵩之心腹，其奸五。夫嵩之十罪赖此五奸以济之，五奸一破，则十罪立见。陛下何不忍割一贼臣，顾忍百万苍生之涂炭乎！陛下听臣之言，察嵩之奸，或召问二王，令其面陈嵩恶，或询诸臣，谕以勿畏嵩威。重则置之宪典以正国法，轻则谕令致仕以全国体。内贼去，而后外贼可除也！”

疏奏，上怒其引用二王，命系锦衣狱诘讯主使者。继盛曰：“尽忠则己，岂必人主使乎！”又问引用二王故，继盛大言曰：“奸臣误国，非二王谁不畏嵩者！”狱具，杖百，送刑部。尚书何鳌受嵩意，欲坐以诈传亲王令旨。郎中史朝宾曰：“疏中但云二王亦知嵩恶，原无亲王令旨，三尺法岂可诬也！”嵩怒，降朝宾为高邮判官。侍郎王学益助成其说，竟坐绞，系狱。

编　三月，以严世蕃为工部左侍郎。

编　甲寅，三十三年，春正月，倭寇浙江，遣工部侍郎赵文华如浙。

纪　倭贼犯浙江，文华请祷海神以杀贼；遂遣如浙，陵轹官吏，搜括财物，公私苦之。

编　秋七月，命驸马都尉邬景和、安平伯方承裕、吏部尚书李默、礼部尚书王用宾、左都督陆炳、吏部左侍郎程文德、礼部左侍郎闵如霖、吏礼右侍郎郭村、吴山并直西内撰玄文。

纪　景和以不谙玄理辞免，俄以金币赐玄修诸臣，犹及景和，景和自疏无功，辞，愿洗心涤虑，效马革裹尸之报。上怒曰：“景和故出不祥语，当拟怨讪律。”乃革爵，安置昆山。

编　乙卯，三十四年，春三月，以杨博为兵部尚书。

编　冬十月，杀兵部员外杨继盛。

纪　初，继盛自谪所累迁至武选司员外，常感激思报。妻张氏曰：“公休矣！一鸾困公几死，今相公嵩父子，百鸾也，公何以报为？”继盛不听。密具疏，疏成，斋三日乃上，遂得罪。

继盛每出朝审，诸内臣士庶夹道拥视，共指曰：“此天下义士！”又指其三木，窃叹曰：“奈何不以此囊嵩头！”司业王林诣嵩曰：“人言籍籍，谓继盛且不免，公不忧万世邪！”嵩曰：“吾行当救之。”令其子世蕃谋之其党胡植、鄢懋卿，懋卿曰：“此养虎自遗患也。”植亦言不可，嵩意遂决。

先是，倭犯江、浙，浙、闽总督张经、浙江巡抚李天宠以玩寇殃民，逮至京师，下狱论死，嵩乃以经、天宠疏覆奏，附继盛于尾。上览之，谓江南酿寇遗患，遂下旨行刑。是岁论大辟当刑者凡百余人，诏决九人，而继盛与焉。

将刑，张氏疏言：“臣夫谏阻马市，预伐仇鸾，圣旨薄谪，旋因鸾败，首赐湔雪，一岁四迁。臣夫衔恩图报，误闻市井之言，尚狃书生之见，妄有陈说。荷陛下不即加戮，俾从吏议。杖后入狱，割肉二斤，断筋二条，日夜笼箍，备诸苦楚。年荒家贫，臣纺绩供给。部臣两次请决，俱蒙特宥；今混入张经疏尾，奉旨处决。傥以罪不可赦，乞将臣枭首以代夫命。夫生一日，必能执戈矛御魑魅，为疆场效命之鬼，以报陛下。”奏入，为嵩所抑不得达。盖杀谏臣自此始，由是天下益恶嵩父子矣。

编　丙辰，三十五年，春正月，赵文华自江南还京，擢为工部尚书，加太子太保。

纪　文华与吏部尚书李默构隙，知默与嵩异，疏劾之，摘其部选策题有“汉武征四夷而海内虚耗，唐宪复淮、蔡而晚业不终”为谤讪。上怒，收系狱拷讯，竟死狱中。嵩德文华，遂有是擢。

编　三月，以胡宗宪为兵部右侍郎兼右佥都御史，提督浙、闽军务。

编　夏五月，命赵文华以工部尚书兼右副都御史，视师江、淮。

编　秋八月，江、浙倭寇平。

编　冬十一月，加赵文华少保，胡宗宪右都御史。

编　丁巳，三十六年，夏四月，奉天、华盖、谨身三殿灾。

编　秋八月，进徐阶少傅，李本太子太保。

编　冬十月，严嵩及其子世蕃杀前锦衣卫经历沈炼。

纪　初，炼既编保安，即孑身至里，长老问知炼状，咸大喜，遣其子弟从学。炼稍与语忠义大节，乃争为炼骂嵩以快炼，炼亦大喜，尝束刍为偶人三，目为林甫、桧及嵩而射之。语稍稍闻，嵩父子衔之。而侍郎杨顺来为总督，故嵩党也，遣其私人经历金绍鲁、指挥罗铠走世蕃，告炼结死士，击剑习射，将以间而取若父子。世藩曰：“吾固知之。”即以属巡按御史李凤毛，凤毛谬为谢曰：“有之，窃阴以解散其党矣。”凤毛得代归，而御史路楷来，又嵩党也，世蕃为酒寿楷，而使谓顺曰：“幸为我除吾疡。”楷至则与顺合策捕诸白莲教通叛者，窜炼名籍中，以叛闻。下兵部议，尚书许论不为申理，嵩竟杀之，籍其家。嵩乃予顺一子锦衣千户，楷迁太常卿。顺犹怏怏曰：“丞相犹有所不足乎？”谋之楷，复取炼二子杖杀之，并系其长子襄，顺、楷败乃得脱。

编　十二月，赵文华罢。

纪　文华既得宠眷，乃稍欲结知帝，不禀严嵩命。一日密进药酒方，言“授之仙，饮可不死，独臣与嵩知之。”上曰：“嵩有是方不奏，乃文华奏我！”嵩闻之，大惧且恨，立召文华问之曰：“若何所献？”对曰：“无有。”嵩取疏示之，文华惭，顿首谢罪，嵩怒不令起，呼左右拽出，令门者毋得为文华通。文华日忧惧，不知所出，从世蕃乞怜，为白夫人。夫人以其儿也，怜之，然嵩意终未慊也。又文华初赂世蕃金丝幕一具，其姬二十七人皆宝髻一，世蕃以为薄，恨之；乃为疏草使上，引疾归，帝从之。而是时上方修玄，以其疏中有病语，怒削其职，子戍边。

编　戊午，三十七年，春三月，给事中吴时来、主事张翀、董传策并上疏劾严嵩及其子世蕃罪；下狱，廷杖，谪戍岭南。

编　夏四月，浙江总督胡宗宪献白鹿。

编　己未，三十八年，夏五月，杀山西总督侍郎王忬。

纪　严嵩以忬愍杨继盛死，衔之。忬子世贞又从继盛游，为之经纪其丧，吊以诗，嵩因深憾忬。严世蕃尝求古画于忬，忬有临幅类真者以应，世蕃知之，益怒。会俺答犯大同。入潘家口，都御史鄢懋卿乃以嵩意为草授巡按山西御史方辂，令劾忬；嵩即拟旨，逮系狱。刑部尚书郑晓拟“谪戍”奏上，竟以边吏陷城律弃市。

编　冬十一月，以朱熹原籍婺源县子孙朱墅世袭五经博士。

编　庚申，三十九年，夏六月，以都御史鄢懋卿总理天下盐运。

纪　懋卿益通贿无虚日，御史林润劾其贪冒五罪。懋卿疏辨，不问。

编　冬十一月，秉一真人领道教事、少傅、礼部尚书、恭诚伯陶仲文卒。

编　辛酉，四十年，春正月，万寿宫灾。

纪　命大学士徐阶、工部尚书雷礼兴工重建。

编　冬十二月，吏部尚书吴鹏罢。

纪　鹏，严嵩党也，御史耿定向劾其六罪，故罢。嵩复荐所亲欧阳必进代之，未久亦勒归。

编　进礼部尚书袁炜太子太保，入参预机务。

纪　时上渐有疑嵩意，密谕徐阶举堪辅政者。阶密奏曰：“人君以论相为职，陛下断自宸衷，则窥伺阴阻之私自塞矣。”上从之，遂有是命。

编　壬戌，四十一年，春三月。万寿宫成。

纪　加大学士徐阶少师，任一子；袁炜少保；严嵩加禄百石而已。

编　夏五月，严嵩罢，其子世蕃下诏狱。以御史邹应龙为通政司参议。

纪　自徐学诗、王宗茂、杨继盛、沈炼、吴时来、张翀、董传策或死或戍，缙绅皆畏嵩不敢言。至是徐阶日亲用事，廷臣多知之，未发。

御史邹应龙欲具疏，一夕梦出猎，见一高山，射之不中，东有培垒楼，其下甚壮，楼俯平田，有米草覆其上，一注矢拉然。醒而悟曰：“此小儿东楼之兆也。”遂上疏劾世蕃，数其通贿赂行诸不法状，乞置于理，因及嵩植党蔽贤，溺爱恶子，且曰：“如臣言不实，愿斩臣首悬之藁竿以谢世蕃父子。”上览之心动，命嵩致仕，乘传去，而下世蕃于狱，擢应龙，嘉其敢言。

鄢懋卿等属法司量坐世蕃赃银八百两，拟罪上请，于是戍世蕃雷州卫，子鹄、鸿及其爪牙罗龙文、牛信等分戍边远卫，家人严年锢狱追赃。年最黠恶，即士大夫所呼为萼山先生者也。上犹以嵩故，特宥其孙鸿为民。嵩既去，上念之，谕徐阶曰：“严嵩已退，伊子已服罪，敢有再言如邹应龙者俱斩。”

编　六月，大理卿万寀、刑部侍郎鄢懋卿罢。

纪　御史郑洛劾寀、懋卿及太常少卿万虞龙皆朋比奸赃不职；寀、懋卿罢，虞龙降调。

编　秋八月，三殿成。





明鉴易知录卷九


明纪


世宗肃皇帝


编　癸亥，四十二年，春三月，以严讷为吏部尚书，李春芳为礼部尚书。

编　夏四月，严世蕃逃归。

纪　世蕃未达雷州，至南雄而返。罗龙文亦逃伍，潜往歙县，藏匿亡命刺客。一日被酒大言曰：“要当取应龙与徐老头泄此恨！”徐阶闻，厚为备。严嵩久之亦闻，惊曰：“儿误我多矣！”

初，阶之入政府也，肩随嵩者且十年，几不敢讲钧礼。嵩惩夏言祸，亦颇自恭谨，惟世蕃多行无礼；阶既曲忍，嵩亦不知也。方应龙疏上，阶往谒，慰藉甚，嵩喜，顿首谢，世蕃亦尽出妻子为托。既归，其子密启曰：“大人受侮已极，此其时已。”阶伪骂曰：“吾非严氏不至此。负心为难，人将不食吾余！”嵩遣所亲探之，语如前。盖阶亦知上犹眷恋，未能即割也。嵩既去，书问不绝，久之世蕃亦忘旧事，谓“徐老不我毒”。鸠工大治馆舍，阴贼弥甚。

编　甲子，四十三年，秋七月，以谕德张居正充裕王府讲官。

编　冬十月，复逮严世蕃下狱。

纪　先是御史林润既劾鄢懋卿罢去，知雠在必报。会袁州推官郭谏臣以公事过严嵩里，工匠千余方治园亭，其仆为督，谏臣至，箕踞不起，役人戏以瓦砾掷谏臣，亦不禁。谏臣遂具揭上之润。润得之，大喜，乃上疏言：“臣巡视上江，备访江洋盗贼，多入逃军罗龙文之家。龙文卜筑深山，乘轩衣蟒，有负险不臣之志，推严世蕃为主，事之。世蕃自罪谪之后，愈肆凶顽，日夜与龙文诽谤朝政，动摇人心。近者假治第，聚众至四千人，道路汹汹，咸谓变且不测。乞早正刑章，以绝祸本。”疏入，诏以世蕃、龙文即付润逮捕至京。润下郭谏臣捕世蕃，徽州府推官粟祁捕龙文，自驻九江勒兵以待。

编　乙丑，四十四年，春三月，严嵩削籍，没其家，其子世蕃及罗龙文伏诛。

纪　初，林润闻命，驰至九江，郭谏臣白监司，尽散其工匠四千人，龙文走匿世蕃家，捕得之。润因谕袁州府详具严氏诸暴横状，得之，复上疏数世蕃父子罪。上怒，诏下法司讯状。已而徐阶具疏以闻，疏中极言“事已勘实，其交通倭寇，潜谋叛逆，具有显证，请亟正典刑，以泄神人之愤。”上从之，命斩世蕃、龙文于市。二人闻，相抱哭；家人请写遗书谢其父，不能成一字。都人闻之，大快，各相约持酒至西市看行刑。已而籍嵩家，得银二百五万五千余两，其珍异充斥，逾于天府。

编　冬十二月，诏万寀、鄢懋卿并充军。

编　严嵩死。

编　丙寅，四十五年，春正月，帝不豫。

纪　先是方士王金、陶仿、刘文彬、申世文、高守中、陶世恩，伪造诸品仙方，以金石药进御，性燥热，帝服，稍稍火发，不能愈。至是谕徐阶欲幸承天拜显陵，取药服气，阶奏止之。

编　下户部主事海瑞狱。

纪　瑞上言：“陛下即位初年，敬一箴心，冠履分辨，天下忻忻，谓焕然更始。无何而锐精未久，妄念牵之，谬谓长生可得，一意修玄，土木兴作，二十余年不视朝政，法纪弛矣；数行推广事例，名器滥矣。二王不相见，人以为薄于父子；以猜疑诽谤戮辱臣下，人以为薄于君臣；乐西苑而不返大内，人以为薄于夫妇。今愚民之言曰：‘嘉者，家也；靖者，尽也。’谓民穷财尽，靡有孑遗也。然而内外臣工修斋、建醮，相率进香，天桃、天药，相率表贺，陛下误为之，群臣误顺之。臣愚谓陛下之误多矣，大端在玄修。夫玄修所以求长生也，尧、舜、禹，汤、文、武之为君，圣之至也，未能久世不终；下之方外士亦未见有历汉、唐、宋至今存者。陛下师事陶仲文，仲文则既死矣，仲文不能长生，而陛下独何求之？至谓天赐仙桃、药丸怪妄尤甚。桃必采乃得，药必捣乃成，兹无因而至，有胫行邪？云天赐之，有手授邪？然则玄修之无益可知矣。陛下玄修多年，靡有一获，左右奸人揣逆圣意，投桃设药，以谩长生，理之所无，断可见已。陛下诚翻然悟悔，日旦视朝，与辅宰、九卿、侍从、言官讲求天下利害，洗数十年君道之误，置身尧、舜、禹、汤、文、武之域，使诸臣亦洗心数十年阿君之耻，置身皋、夔、伊、傅、周、召之列。民熙物洽，熏为太和，陛下性中真药也。道与天通，命由我立，陛下性中真寿也。此理之所有，可旋至立效。乃悬思服食不终之饵，凿想遥兴轻举之方，求之终身，不可得已。”疏奏，上大怒，命逮系瑞镇抚狱。

编　三月，以礼部尚书高拱为文渊阁大学士。

编　冬十二月，帝崩。

纪　上疾甚，自西苑还乾清宫，遂崩。大学士徐阶等启请皇子裕王主丧事，宣遗诏曰：“朕奉宗庙四十五年，享国长久，累朝未有。一念惓惓，惟敬天勤民是务。只缘多疾，过求长生，遂致奸人诳惑。自今建言得罪诸臣，存者召用，没者恤录，见监者即释复职。”

编　皇子裕王载垕即位。

编　释刑部主事海瑞于狱，擢为通政使。





穆宗庄皇帝


编　丁卯，穆宗皇帝隆庆元年，春正月，立妃陈氏为皇后。

编　诏录用先朝建言诸臣；杨继盛、沈炼等并复职、赠荫、谕祭。

编　追赠王守仁为新建侯，谥文成。

编　进高拱少傅、武英殿大学士，谢病归。以礼部尚书陈以勤为文渊阁大学士。

编　二月，以礼部右侍郎张居正为吏部左侍郎兼东大学士，直内。

编　三月，葬永陵。方士王金、陶仿、申世文、刘文彬、高守中、陶世恩伏诛。

编　四月，进张居正礼部尚书、武英殿大学士。

编　戊辰，二年，春正月，进大学士张居正少保。进陈以勤太子太师、武英殿大学士。召南京礼部尚书赵贞吉为讲官，掌詹事府。

编　二月，帝耕藉田。

编　三月，立皇子翊钧为皇太子。

编　科臣石星上疏言六事，诏廷杖、削籍。

纪　星上言六事：一曰养圣躬，长夜之饮不可不节；二曰勤圣学，经筵久辍，屡请未复；三曰勤视朝，总理万几，周知民隐；四曰速俞允，言涉圣躬者留中不下，事干内庭者稽迟不允；五曰广听纳；六曰察谗谮。疏奏，上怒，命廷杖，削其籍。

编　秋七月，陕西民李良雨化为妇人。

编　冬十月，户部尚书刘体乾罢。

纪　先是内降户部采买珍珠金玉等项，尚书高曜即召商收买应命。及体乾为尚书。抗论财用阙乏，请停采买。疏至，文思房不肯收，令赍本吏领回。体乾复令赍往，吏被殴逐，将原本送内，未及进呈，忽内降著致仕去。

编　十一月，杖内监李芳，系狱禁锢之。

纪　芳数以直谏忤旨，同辈亦恨其正直，共短之，上命缇骑杖之，系狱待决。刑部尚书毛恺言：“‘刑人于市，与众弃之’，非惟死者不冤，亦令生者不犯。李芳供事内廷，罪状未明，莫知所坐？”上曰：“芳无礼，第锢之。”

编　己巳，三年，夏五月，逮御史詹仰庇，杖一百，削籍为民。

纪　仰庇言：“陛下取户部银，尽以供造鳌山，修理宫苑，花栏、龙凤、秋千架、金玉器物之费，使群小因而乾没，为圣德累不小。”上怒，命锦衣卫逮治，杖一百，削籍为民。大学士李春芳等疏救，不听。

编　六月，以海瑞为右佥都御史，总理粮漕，巡抚应天等处。

编　秋七月，建极殿大学士徐阶致仕。诏起高拱为武英殿大学士。

编　八月，以赵贞吉为文渊阁大学士。

编　庚午，四年，春正月。太子太师陈以勤致仕。

编　冬十月，俺答来请盟，通贡市马。

纪　俺答孙把汉那吉率其仆阿力哥等来降，总督王崇古纳之。边吏哗曰：“此孤竖无足重轻，宜勿留。”崇古曰：“此奇货可居。俺答即急之，留而为市，谕以执送叛人赵全等，我归其孙；若其弗急，则我因而抚之，如汉质子法，使招其故部居近塞。俺答老且死，其子黄台吉势不能尽有其众，然后以居耆、谷蠡秩置塞外，其与黄台吉构则两利而俱存之，弗构则以兵助之，外博兴灭扶危之名，而实收其用。”事闻，廷臣喧然以为不可，御史叶梦熊争之尤力。上曰：“慕义来降，宜加奖励。其以把汉那吉为指挥使，阿力哥为正千户，各赐衣一袭。”

俺答妻恐中国杀其孙，日夜怨俺答，俺答亦自悔，遂拥众十万压境。崇古命百户赵崇德往谕以国恩，要其缚叛示信。俺答夫妇感且愧曰：“汉乃肯全吾孙，吾且啮臂盟，世世服属，何有于叛人。”遂定盟，通贡市马。

编　十二月，诏进王崇古少保、兵部尚书。

纪　俺答执赵全等来献，崇古遣那吉归，那吉感泣，誓不敢负中国。论功，进崇古少保、兵部尚书，赐蟒玉，世袭锦衣千户。

编　进大学士张居正吏部尚书、少傅，兼建极殿大学士。

编　辛未，五年，春三月，封俺答为顺义王。

编　夏四月，诏小吏得官本土。

纪　高拱言：“国家用人，不得官于本土，此惟有民社之责者然耳。若仓库、驿递等官，官甚卑，家甚贫，一授远土，或弃官而不能赴，或去任而不能归，其情可怜。近日教官得选本省地方，人以为便，乞照此例。”从之。

编　五月，少师李春芳致仕。

编　秋八月，诏以故礼部左侍郎薛瑄从祀孔子庙庭。

编　以高仪为礼部尚书，掌詹事府。

编　壬申，六年，春正月，进大学士张居正少师。以高仪为文渊阁大学士，以吏部左侍郎吕调阳为礼部尚书。

编　三月，皇太子出读书。

编　夏五月，帝崩。

纪　上不豫。己酉，大渐，召臣高拱、张居正、高仪至乾清宫受顾命。上倚坐御榻，皇后及皇贵妃咸侍，东宫立于左。上困甚，太监冯保宣顾命曰：“朕嗣统方六年，今疾甚，殆不起，有负先帝付托。东宫幼冲，以属卿等，宜协辅，遵守祖制，则社稷功也。”拱等泣拜而出。翼日，上崩。

编　六月，太子翊钧即位。

纪　时太监冯保方居中用事，矫传大行遗诏云：“臣与司礼监同受顾命。”廷臣闻之俱骇。一日内使传旨至，高拱曰：“旨出何人？上冲年，皆若曹所为，吾且逐若曹矣。”内臣还报，保失色，谋逐拱。拱与张居正俱负气不相下，居正乃结保自固。拱虑保专恣，与居正、高仪谋去之。居正阴泄之保，乃与保谋去拱。

编　罢大学士高拱。

纪　是月既望庚午昧爽，拱在直，张居正引疾。召诸大臣于会极门，促居正至，拱以为且逐冯保也。保传皇后、皇贵妃、皇帝旨曰：“告尔内、五府、六部诸臣，大行皇帝宾天先一日，召内三臣御榻前，同我母子三人亲受遗属。今大学士高拱揽权擅政，威福自专，通不许皇帝主管。我母子日夕惊惧，便令回籍闲住，不许停留。”拱即日出朝门，乘一牛车去，而高仪未几亦以病卒，居正裒然首辅矣。

编　尊皇后曰仁圣皇太后，皇贵妃曰慈圣皇太后。

编　秋八月，帝御经筵。

纪　张居正请开经筵，复请更定常朝日期，御门听政，俱从之，上遂御文华殿日讲以为常。

编　冬十二月，张居正进帝鉴图说。

纪　上见居正捧册进，喜动颜色。遽起立，命左右展册，居正从旁指陈大义，上应如响，因即宣付史馆，赐居正银币。

一日，上御文华殿讲毕，览至汉文帝劳军细柳事，居正因言：“陛下当留意武备。祖宗以武功定天下，承平日久，武备日弛，不可不及早讲求也。”上称善。





神宗显皇帝


编　癸酉，神宗皇帝万历元年，春正月，命成国公朱希忠、大学士张居正知经筵事。

编　张居正及冯保谋杀前大学士高拱，未遂而罢。

纪　庚子，早朝，上出乾清宫，见一无须男子伪作宦者状，袖有佩刀，趋走惶遽。左右执之，冯保立鞫之，曰：“南兵王大臣。”“奚自？”曰：“自总兵戚继光来。”保使密报居正，而居正令附保耳曰：“戚公方握南北军，禁无妄指，可借以除高氏。”

先是大臣为戚帅三屯营南兵不遂，流落都下，为人巧捷便佞，一中贵昵之。至是，令称拱使，改籍武进县，即令厕卒辛儒衣大臣蟒袴，予二剑，剑首饰猫精异宝，送系厂中，入以闻，请究主使人。居正亦上疏如保意。上即付保鞫，保令辛儒屏语大臣曰：“第言高相君怨望，使汝来刺，愿先首免罪，即官汝锦衣赏千金；不然，重榜掠死矣。”儒日与大臣狎款，即令诬拱家人为同谋。

狱具，保飞发五校械拱仆。而居正前疏传中外，口语籍籍，谓且逮拱。居正乃密谋于吏部尚书杨博，博曰：“迫之恐起大狱。抑上神圣英锐，持公平察，高公虽粗暴，天日在上，安得有此？”居正面不怿。左都御史葛守礼语杨博：“过张公，必诤之。”博曰：“向已告矣。”守礼曰：“舆望属公，谓公能不杀人媚人耳。大狱将起，公奈何以已告为解？”即共诣居正，居正曰：“东厂狱具矣。同谋人至，即疏处之耳。”守礼曰：“愿以百口保高公。”居正默不应，博曰：“愿相公持公议。”居正愤然入内，取厂中揭帖投博曰：“是何与我？”揭帖有居正窜改四字曰“历历有据”，而居正忘之，守礼识居正字，笑而纳诸袖。居正觉曰：“彼理法不谙，我为易数字耳。”守礼曰：“机密重情，不即上闻，先政府邪？吾两人非为相公甘心高公，以回天非相公不能。”居正揖谢曰：“何以教我？”博曰：“此须得一有力世家，与国休戚者，乃可委治。”居正悟，言于上，命冯保与葛守礼、都督朱希孝会审。

希孝诣杨博问计，博曰：“公第使善诇校尉入狱，讯刀剑、口语所从来，杂高家仆稠众中，令别识，且问见高公何所？今在何地？则立辨矣。”希孝如博言，使善诇校尉密询大臣何自来？则来自保所，语尽出保口。校尉即告大臣：“入宫谋逆者，法族，奈何甘此？若吐实，或免罪。”大臣哭曰：“始绐我主使者罪大辟，自首无恙，官且赏，岂知当实言！”高家仆逮至，希孝杂诸校中，令物色，大臣不辨也。

及会审，风霾、大晦、雨雹，东厂理刑官白一清厉声曰：“天意若此，可不畏乎！”顷之，天稍明，出大臣会问。故事，先杂治，大臣呼曰：“故许我富贵，何杂治也！”冯保即问曰：“谁主使者？”大臣曰：“尔使我，乃问也。”保气夺。又问：“尔言高相公何也？”曰：“汝教我，我则岂识高相公。”希孝复诘其蟒袴、刀剑，曰：“冯家仆辛儒所予。”保益惧，遂罢审。保密饮大臣生漆酒瘖之，而密以拱行刺事上闻。

有殷内监者，年七十余，奏上曰：“高拱故忠臣，何为有此！”随顾保曰：“高胡子是正直人，张居正故怀忮刻，必杀之，我辈内官何须助彼。”保大沮，而内监张宏亦力言不可，于是上下刑部拟罪，竟论大臣斩。

拱被居正龁，杜门屏居。仕宦中州者不敢过新郑，率枉道他去。

编　甲戌，二年，春正月，张居正进讲章。

纪　居正上讲章疏略曰：“义理必时习而后能悦，学问必温故而后知新。臣谨将今岁所进讲章重复删定，大学一册，虞书一册，通鉴四册，进呈睿览。虽浅近之言，然亦行远登高之一助也。”

编　三月，帝自驾迎仁圣皇太后过大内赏花。

纪　上语辅臣曰：“昨日禁中花盛开，侍母后赏宴甚欢。”盖指慈圣也。张居正奏曰：“仁圣太后处多时寂寞，惟陛下念之。”上即起还宫白慈圣，自驾往迎仁圣过大内赏花，传觞欢宴而罢。

编　秋九月，刑部请录囚。

纪　慈圣太后欲停之，上问张居正，对曰：“春生、秋杀，天道之常。陛下即位以来，停刑者再矣，稂莠不除，反害嘉禾，凶恶不去，反害良民。”上为请太后，从之。

编　冬十二月，张居正率大臣上御屏。

纪　屏绘天下疆域及职官姓名，用浮帖以便更换。上命设于文华殿后，时加省览。

编　乙亥，三年，秋八月，以吏部左侍郎张四维为礼部尚书，入东阁。

纪　张居正请增臣，许之，即日进四维为礼部尚书，入东阁。故事，入者止曰同某人办事，至是上手注“随元辅入办事”，四维恂恂若属吏矣。

编　丙子，四年，春正月，下御史刘台狱，夺职为民。

纪　台劾“大学士张居正专擅威福，如逐大学士高拱，私赠成国公朱希忠王爵，引用张四维、张瀚为党，斥逐言官余懋学、傅应祯，罔上行私，横黩无厌。”居正怒甚，见上辞政曰：“臣之所处者，危地也。言者以为擅作威福，而臣之所行正威福也。将巽顺以悦下邪，则负国；竭公以事上邪，无以逃专擅之讥。”伏地不肯起，上下御座手掖之，曰：“先生起，朕当责台以谢先生。”诏：“下台狱，杖一百，远戍之。”时议籍籍，居正不自安，复具疏为解，免杖夺职为民，然心终恨之，后竟置之死。

编　冬十月，进张居正左柱国、太傅，加伯爵。

纪　敕曰：“先生亲受先朝顾命，辅朕冲年。今四海升平，实赖匡弼，精忠大勋，言不能殚，惟我祖宗列圣佑尔子孙，与国咸休，钦哉！”居正固辞伯爵，许之。

编　丁丑，五年，夏五月，诏修慈庆、慈宁两宫，既而罢之。

纪　张居正言：“两宫于万历二年落成，今壮丽如故，足以娱圣母，乃欲坏其已成，更加藻饰，非所急也。请辍工。”从之。

编　秋九月，帝谕停刑。

纪　慈圣太后以大婚期近也。张居正上言：“春生、秋杀，天道所以运行；雨露、霜雪，万物因之发育。明王奉若天道，刑赏予夺，皆奉天意以行事。若弃有德而不用，释有罪而不诛，则刑赏失中，惨舒异用矣。且臣近详阅所开诸犯，皆逆天悖理；其所戕害，含冤蓄愤，圣主明王不为一泄，彼以其怨恨冤苦之气，郁而不散，其上蒸为妖氛沴祲之变，下或致凶荒疫疠之疾，则其为害又不止一人一家也。请俟明年吉典告成，然后概免一年。”从之。

编　张居正以父丧欲去位，帝手诏慰留之。

编　冬十月，张居正复上疏乞终制，不允。杖谪编修吴中行、检讨赵用贤、刑部员外艾穆、主事沈思孝等。

纪　居正既父丧夺情，吉服视事，中行、用贤、穆、思孝交章劾居正忘亲贪位，居正大怒。大宗伯马自强曲为营解，居正跪，而以一手捻须曰：“公饶我！公饶我！”掌院学士王锡爵径造丧次为之解，居正曰：“圣怒不可测。”锡爵曰：“即圣怒，亦为公。”语未讫，居正屈膝于地，举手索刀作刎颈状，曰：“尔杀我！尔杀我！”锡爵大惊趋出。

是月二十二日，中行等四人同时受杖，中行、用贤即日驱出国门，人不敢候视。许文穆方以庶子充日讲，镌玉杯一，曰“斑斑者何卞生泪，英英者何蔺生气，追之琢之永成器”，以赠中行。镌犀杯一，曰“文羊一角，其理沉黝，不惜剖心，宁辞碎首。黄流在中，为君子寿”，以赠用贤。

穆、思孝复加镣锁，且禁狱，越三日始签解发戍，为更惨毒。时邹元标观政刑部，愤甚，视四人杖毕而疏上；越三日受杖，谪戍贵州都匀卫。

编　罢吏部尚书张瀚。

纪　先是瀚为南京工部尚书，廷推吏部，瀚名第三，以张居正言，上越次用之。居正以为德，希瀚报。夺情议起，遂邀中旨属瀚留居正，居正亦自为牍，风之使留己。瀚若不喻其意者，谓“政府奔丧，当以殊典恤之，宗伯事也，何关吏部。”居正大不悦，于是有诏切责瀚，谓瀚奉谕不复，无人臣礼。瀚拊膺太息曰：“三纲沦矣！”居正益怒，嗾台省劾之，勒令致仕。

编　起复大学士张居正入直内。

纪　初居正在丧次，凡中事令吏赍奏就拟处分，手诏称元辅，称太师，称先生，皆尽古师臣之礼。至是，上召居正于平台，慰谕甚至，即日入直。





明鉴易知录卷十


明纪


神宗显皇帝


编　戊寅，六年，春正月，帝冠。

编　三月，立妃王氏为皇后。

纪　大婚礼成，上两宫徽号。

编　张居正乞归治葬，许之。

纪　居正辞朝，上劳谕之曰：“朕不能舍先生，恐重伤先生怀，是以忍而允所请。然先生虽行，国事尚宜留心。”乃赐银印，曰“帝赍忠良”，令得密封言事。

编　以礼部尚书马自强为文渊阁大学士，掌詹事府；礼部左侍郎申时行为东阁大学士。

编　夏六月，张居正还朝。

纪　上召见于文华西室，问沿途所见稼穑何如，民生何如，边事何如？居正对甚悉。上大悦，赐休沐十日。

编　秋八月，前少师高拱卒，复其官，予祭葬。

编　己卯，七年，春二月，帝患疹。

纪　慈圣太后命僧于戒坛设法度众，张居正上言：“戒坛奉皇祖之命禁止至今，以当时僧众数万，恐生变败俗也；今岂宜又开此端！圣躬违豫，惟告谢郊庙、社稷，斯名正言顺，神人胥悦，何必开戒坛而后为福哉！”事遂寝。

编　二月，河工成。

纪　先是淮安有水患，河决入淮，水势不敌，淮、扬咸为巨浸，直逼泗州，患近寝陵。上以问张居正，因上言故河道都御史潘季驯可使。乃降玺书，即其家拜都御史，使持节治河，一切假以便宜，久任，帑藏不问出入，诸奉行不及事者下诏狱鞫治之。于是当事者日夜焦劳，盖逾年而堤成，转漕无患。

编　三月，帝疹愈。

编　夏四月，命铸大钱进内库，既而罢之。

纪　上以内库缺饯，赏赍不足，命部铸大钱以进。张居正上言：“先朝铸钱呈式，非供上用也。万历二年进钱一千万，其后岁半之，已非本意；若缺钱铸进，是以外府之储取供内府，大失旧制矣。”上从之，乃罢铸钱。

编　五月，封辽东总兵李成梁为宁远伯。

纪　张居正言成梁屡立战功，忠勇为一时冠，加以显秩，此鼓励将士之法也。已而成梁使使馈以金，居正曰：“而主以百战得功勋，我受其金，是得罪高皇帝也。”却不受。

编　秋七月，给事中顾九思等请罢浙、直织造内臣，从之。

纪　九思、王道成等以江南水灾，请罢织造内臣孙隆。上语张居正曰：“彼织币且完，当俟来春罢之。”居正曰：“地方多一事，则有一事之扰，宽一分则受一分之惠。灾地疲民，不堪催督，暂去之，俟稍稔可复也。”上从之。

编　冬十月，蓟、辽总督梁梦龙等击土蛮，走之。

纪　梦龙报土蛮大举入寇。张居正奏言：“臣谕边臣：‘如敌骑入，勿轻战，坚壁清野，野无所掠，彼将自阻。’请令梦龙驻永平，戚继光驻一片石，伺间邀击。”上善之。既而土蛮以四万骑犯前屯，梁梦龙、李成梁率兵击却之。

编　庚辰，八年，夏五月，纂修大明会典。

编　冬十二月，张居正请修累朝宝训、实录进呈。

纪　居正请属儒臣以累朝宝训、实录分四十余则，曰创业艰难，曰励精图治，曰勤学，曰敬天，曰法祖，曰保民，曰谨祭祀，曰崇孝敬，曰端好尚，曰慎起居，曰戒游佚，曰正宫闱，曰教储贰，曰睦宗藩，曰亲贤臣，曰去奸邪，曰纳谏，曰守法，曰敬戒，曰务实，曰正纪纲，曰审官，曰久任，曰重守令，曰驭近习，曰待外戚，曰重农，曰兴教化，曰明赏罚，曰信诏令，曰谨名分，曰却贡献，曰慎赏赍，曰甘节俭，曰慎刑狱，曰褒功德，曰屏异端，曰饬武备，曰御寇盗。仍敕次第进呈，俟明年开讲，其诸司章奏切要者，即讲毕面裁。时上留意翰墨，居正以为笔札小技，非君德治道所系，故有是请；上嘉纳之。

编　辛巳，九年，夏四月，张居正以给事中傅作舟疏进览。

纪　居正以作舟疏进览云：“今江北淮、凤及江南苏、松，连被灾伤，民多乏食，至以树皮充饥，或相聚为盗，大有可忧。”上曰：“淮、凤频年告灾，何也？”居正对曰：“此地从来多荒少熟。元末之乱，皆起于此，今当破格赈之。”上曰：“然。”居正又言：“江南、北旱，河南风灾，畿内不雨，势将蠲赈。惟陛下量入为出，加意撙节。如宫费及服御可减者减之，赏赍可裁者裁之，至若施舍缁黄，不如予吾赤子也。”上然之。

编　冬十一月，加张居正上柱国、太师，支伯爵俸。居正固辞，许之。

编　以宣、大巡抚右副都御史吴兑为都御史，总督蓟、辽。

编　壬午，十年，春三月，加蓟、辽总督都御史吴兑兵部尚书。

编　张居正有疾，求私宅票拟，从之。

编　夏六月，张居正以疾再乞休，不允。

纪　上以细务委张四维，大事即居正家平章。

编　进张居正太师。

编　命礼部尚书潘成、吏部左侍郎余有丁入办事。

编　大学士张居正卒。

纪　上震悼辍朝，遣司礼太监张诚监护丧事，赐赙甚厚。两宫太后及中宫俱赐金币，赐祭十六坛，赠上柱国，谥文忠。

居正性深沉机警，多智数，及揽大政，登首辅，慨然有任天下之志。劝上力行祖宗法度，上亦悉心听纳，十年来海内肃清，治绩炳然。惜其褊衷多忌，刚愎自用，初入政府，即以私憾废辽王。久直信任，奸佞好谀成风，至章疏不敢斥名，第称“元辅”。居正卒，余威尚在，言官奏事，尚称“先太师”。方夺情时，威权震主，上虽虚己以听，而内顾不堪。

初，上在讲筵读论语“色勃如也”，误读作“背”字，居正忽从旁厉声曰：“当作‘勃’字。”上悚然而惊，同列皆失色，上由此惮之。及居正卒后蒙祸，人比之霍氏之骖乘。

编　发冯保南京闲住。

编　复吴中行、赵用贤、艾穆、沈思孝、邹元标等官。

纪　时潞王婚礼所需珠宝未备，太后以为言。上曰：“办此不难，年来廷臣无耻，尽献张、冯二家耳。”自此内中张先生称谓绝以为讳，而籍没之举亦胎于此。

编　冬十一月，以吴兑为兵部尚书，加太子少保。

编　癸未，十一年，春三月，太子少保、兵部尚书吴兑致仕。

编　户部请停买金珠，不报。

编　甲申，十二年，春正月，诏夺张居正封诰、赠谥，籍其家。其弟居易、子嗣修等俱远地充军。

纪　御史羊可弘追论居正罪恶，诏夺其官爵、赠谥；复从辽府次妃王氏奏请，籍没其家产。其产不及严嵩二十分之一，株连颇多，荆州骚动。上曰：“张居正诬蔑亲藩，箝制言官，蔽塞朕聪，专权乱政，罔上负恩，谋国不忠。本当斲棺戮尸，念效劳有年，姑免尽法。伊属张居易、张嗣修、张顺、张书，俱令烟瘴地面充军。”有司勘居正家属，其长子敬修不胜刑，自缢死。刑部尚书潘季驯上言：“居正家产奉旨钞没，国法已正，众愤已平。但其八旬老母衣食不周，子孙死亡相继，殊失罪人不孥之意。”上乃诏有司保全之。

编　冬十二月，以礼部尚书王锡爵为文渊阁大学士，吏部左侍郎王家屏为东阁大学士。

编　四川巡抚雒遵奏采木之害。

编　乙酉，十三年，春正月，起前应天巡抚致仕海瑞为南京吏部右侍郎。

编　夏五月，大旱。

纪　诏免灾伤地方本年钱粮。

编　六月，慈宁宫成。

纪　宫建于万历二年，极壮丽，以居慈圣皇太后。寻欲改造，因张居正疏谏而止。居正没，乃兴工，费财力巨万。

编　丙戌，十四年，春正月，皇第三子生，进其母郑氏为贵妃。

编　贬户科给事中姜应麟等为典史。

纪　应麟、吏部员外郎沈璟上言：“贵妃虽贤，所生为次子，而恭妃诞育元子，主鬯承祧，反令居下。乞收回成命，首进恭妃，次及贵妃。”上怒，谪应麟广昌典史，璟调外任。上谓臣曰：“朕非为册封事责言官，恶彼疑朕立幼废长，故先揣摩上意，置朕于不善之地。我朝建储，自有成宪，朕岂敢以私意坏祖宗之法。”刑部主事孙如法上言：“恭妃诞育元嗣，五年未闻有进封之典，郑氏一生子，即有皇贵妃之封，此天下不能无疑也。”上怒谪如法朝阳典史。礼部左侍郎沈鲤请并封恭妃王氏，上谕待元子册立行。

编　二月，大学士申时行等上疏请立东宫，不听。

纪　时行等疏言：“国本系于元良，主器莫若长子。汉臣有云，‘早建太子所以尊宗庙、重社稷也。’自万历十年，元子诞生，诏告天下，于兹五年，正名定分宜在今日。本朝故事，宣宗以宣德三年立英宗为皇太子，时年二岁，宪宗以成化十一年立孝宗为皇太子，时年六岁，孝宗以弘治五年立武宗为皇太子，尚未周一岁也。成宪具存，昭然可考。今元子睿龄渐长，阳德方亨，乞敕下礼部，速具仪注，择吉册立，以慰臣民之望。”上谕：“少俟二三年举行。”

编　三月，以海瑞为南京都察院右都御史。

编　秋七月，南京太常寺卿沈子木上疏请立建文帝祠祀，不报。

纪　子木疏言：“建文皇帝御宇四年，死葬西山，不得一盂麦饭，下同庶民。近奉明诏祀死事诸王，而建文独不祀，于德意未称。宜敕礼官议立祠祀。”不报。

编　丁亥，十五年，秋八月，南京都察院右都御史海瑞卒。

纪　卒年七十三。赠吏部尚书，谥忠介，加祭二坛，遣行人许子伟护丧至琼州，葬于滨涯山。瑞卒时，佥都御史王用汲入视，葛帏敝衣，有寒士所不堪者，叹息泣下。启其箧，仅十余金。士大夫为具敛，百姓哭之，罢市者数日。丧出江上，白衣冠送者两岸无隙地，箪食壶浆之祭，数百里不绝。

编　戊子，十六年，春正月，命停讲贞观政要。

纪　上览贞观政要，谓辅臣曰：“唐太宗多有惭德，魏徵大节有亏。宜停讲，自后讲礼记。”

编　三月，国子监司业王祖嫡请复建文年号，从之。

编　己丑，十七年，春三月，灵山吏目孙一谦卒。

纪　南京司狱孙一谦，麻城人。旧例，重囚米日一升，率为狱卒盗去，又散时强弱不均，多有不得食者。又囚初入狱，不得钱则驱之湿秽地。一谦一切严禁，手一秤秤米计饭，按籍以次分给甚均，囚衣敝为澣濯补葺，终其官，囚无冻饿陵虐死者。兵部侍郎王用汲闻之，叹异，欲为之地，而一谦已满考，转灵山吏目去矣。一谦不之官，径归。未几，卒。

编　房山人史锦请开矿，命下抚按。

编　庚寅，十八年，春正月朔，帝御毓德宫，召臣申时行等入见。

纪　大学士申时行、许国、王锡爵、王家屏至西室，御榻东向，时行等西向跪，贺朔毕，进曰：“臣等久不瞻仰天颜，诸事未能面陈，今幸蒙召见，敢不倾吐。近来圣体常欲摄静，但一月间或三四次临朝，亦足慰群情之望。”上曰：“朕疾虽愈，行立不便。”时行请册立东宫，上曰：“朕无嫡子，长幼自有定序。郑妃亦再三陈请，恐外廷有疑。但长子孱弱，俟其强健耳。”时行等言：“皇长子年已九龄，宜出读书，及时训教，乃能成德。”上曰：“朕知之。”命司礼监召皇长子、皇第三子至，上手引皇长子，向明端立。时行等注视良久，因言：“有此美玉，何不早加琢磨，使之成器。”上复曰：“朕知之。”时行等乃出。

编　冬十月，两京九卿、科道交章请立东宫，诏切责之。

纪　群臣合辞请立太子。郑贵妃弟国泰特疏恳请，上谕曰：“皇子体弱，稍俟年月，长幼之序，岂有摇动。郑妃尝请定名分以免疑议，朕前已面谕卿等知之。今又来陈奏，朕不喜激聒，且看十四年至今，未有一日之不激聒者。此辈心怀无父，志欲求荣，顾于此时激朕加疾，离间父子，以成己卖直、图报之逆志耳！子乃朕子，岂肯越序更置！为臣者以言激之，其求荣乎？欲朕之疾剧乎？我朝戚臣，不敢干预国事，郑国泰出位妄奏，姑免罪。”

编　十一月，改谥故少保于谦曰忠肃。

编　辛卯，十九年，春正月，臣进累朝宝训、实录。

纪　加恩申时行太师，许国少师，王锡爵少傅，王家屏太子少保。

编　冬十月，大学士许国等合疏请建东宫。杖中书黄正宾，削给事中罗大纮籍。

纪　先是建储事既奉上旨，申时行与同官约，遵守稍需一岁，每诸司接见，亦以此告之，故是年自春及秋，曾无言及者。至是，工部主事张有德请备东宫仪仗，时行方在告，许国乃曰：“小臣尚以建储请，吾辈不一言可乎。”仓卒具疏，首列时行名以上。时行闻之，大愕，别具揭云：“臣已在告，同官疏列臣名，臣不知也。”故事，臣密揭皆留中，而是揭与诸疏同发，礼科罗大纮遂上疏论时行迎合上意以固位，武英中书黄正宾继之。上怒，杖正宾，削大纮籍。

编　十二月，以礼部尚书赵志皋、吏部左侍郎张位并为东大学士。

编　壬辰，二十年，春正月，礼科都给事李献可疏请皇长子出读书；削籍为民。

纪　献可既削籍，大学士王家屏具揭申救，封还御批。上怒，家屏乞归，许之。吏部主事顾宪成、章嘉祯等言家屏忠爱，不宜废置，请召还。上怒，宪成削籍，嘉祯谪罗定州州判。

编　癸巳，二十一年，春正月，大学士王锡爵密疏请建东宫，不允。

纪　锡爵上言：“前者册典垂行，而辄为小臣激聒所阻。陛下亲发大信，定以二十一年举行，于是群嚣寂然，盖皆知成命在上，有所恃而无虞也。倘春令过期，外廷之臣必曰：‘昔以激聒而改迟，今复何名而又缓？’伏乞降谕举行，使盛美皆归之独断，而天功无与于人谋。”上报云：“朕虽有今春册立之旨。昨读皇明祖训‘立嫡不立庶’，皇后年尚少，倘复有出，是二储也。今将三皇子并封王，数年后皇后无出，再行册立。”锡爵复疏曰：“昔汉明帝取宫人贾氏子，命马皇后养之，唐玄宗取杨良媛子，命王皇后养之，宋真宗刘皇后取李宸妃之子为子。与其旷日持久，待将来未定之天，孰若酌古准今，成目下两全之美。臣谨遵谕，并拟传帖二道，以思采择，然尚望陛下三思臣言，俯从后议，以全恩义，服人心。”上竟用前谕。

编　冬十一月，诏皇长子、皇三子同行出礼。

纪　上御暖阁，召辅臣王锡爵，锡爵叩头力请建储，上允明年出听讲。寻又传谕，皇长子、皇三子龄岁相等，欲一并行出礼。锡爵复奏：“陛下有子而均爱之，固慈父一体之念。然自外廷而观，皇长子明年十三岁，皇三子明年九岁，大抵皇子生十岁而入学，以皇长子之太迟，形皇三子之太早，先后缓急之间，一不慎，而圣心又晦矣。”

编　甲午，二十二年，春二月，皇长子出讲学。

纪　礼部侍郎冯琦进仪注，上以未册立，免侍卫仪仗。

编　夏五月，吏部尚书陈有年罢，以孙丕扬为吏部尚书。

编　大学士王锡爵致仕。以沈一贯、陈于陛并为礼部尚书兼东大学士，直文渊阁。

编　谪文选司郎中顾宪成，复削籍。

纪　先是宪成以请召还王家屏，削籍，寻起为吏部文选郎。至是复以言事被谪，给事中卢明陬、逯中立先后疏救。上益怒，宪成削籍，谪明陬、中立按察司知事。礼部郎中何乔远奏救宪成，谪广西布政司经历。

初，申时行性宽平，所斥必旋加拔擢。沈一贯既入相，以才自许，不为人下。宪成既谪，归讲学于东林，故杨时书院也。孙丕扬、邹元标、赵南星之流，謇谔自负，与政府每相持；附一贯者科道亦有人。而宪成讲学，天下趋之，一贯持权求胜，受黜者身去而名益高，此东林浙党所自始也。其后更相倾轧，垂五十年。

编　乙未二十三年，秋七月，巡按直隶御史赵文炳劾吏部文选郎中蒋时馨罪，时馨削籍。

纪　文炳劾时馨幸进鬻爵。下廷议，孙丕扬代时馨辨，时馨削籍。时馨贪黩，初知新喻，调嘉鱼，迁南京大理寺评事。故为敝衣冠，从邹元标讲学，历考功、文选二司。及被劾，请廷质，且曰：“戎政兵部左侍郎沈思孝，庇浙江海道丁此吕，避察不得，又求少宰不得，遂同谕德刘应秋、大理右少卿江东之等，诋光禄寺卿李三才，授赵文炳，冀陷太宰而代之。”上怒其渎辨，逮故浙江海道丁此吕。蒋时馨既斥，丕扬谓衅由此吕，思孝以此吕建言不宜察，丕扬遂上此吕访单，贪婪赃迹，虽建言，无幸脱理。命逮下狱。丕扬遂与思孝交恶矣。

编　丙申，二十四年，秋八月，大学士张位乞罢，不许。

纪　时孙丕扬乞休，疏二十上，言“权官坐谋，鹰犬效力，义难再留”，以位党丁此吕、沈思孝也。上责丕扬无大臣体，宜协恭，毋相抵牾。

编　闰月，吏部尚书孙丕扬、右都御史兼兵部侍郎沈思孝罢。

编　府军前卫副千户仲春请开矿助大工，从之。

纪　命户部、锦衣卫各一，同仲春开采。给事中程绍工、杨应文言：“嘉靖三十五年七月命采矿，自十月至三十六年，委官四十余，防兵千一百八十人，约费三万余金，得矿银二万八千五百，得不偿失。”不听。

编　命户部郎中戴绍科、锦衣佥事杨宗吾开矿汝南。

编　九月，詹事府录事曾长庆、锦衣卫百户吴应骐请山西夏邑开矿，府军后卫指挥王中允请青、沂等开矿，从之。

编　编富民为矿头。

编　冬十二月，遣太监张忠往山西、曹金往两浙、赵钦往陕西，各开矿。

纪　先是奸人王君锡奏开易州矿，下户部议。尚书林材上言：“山冶之害，小则争掠，大则啸聚，盗之囮，寇之薮也。”遂逐君锡。及张位秉政，以为“利出于天地之自然，可益国，无病民，采之便”。上遂从其言，矿使之害，几遍天下。

编　丁酉，二十五年，春正月，御史况上进、给事中杨应文上言建昌采木之害，不报。

纪　上进、应文上言：“建昌采木人夫渡泸，触瘴死者被野，吏胥假公行私，毒流百姓。”不报。

编　二月，给督征天津等处店租内官关防。

编　夏四月，刑部侍郎吕坤上疏请收人心，不报。

纪　坤言：“洮、兰之绒，山西之，浙、直之段绢，积于无用；若服有定制，岁用千匹，而江南、山、陕之人心收。采木之害，饥渴瘴疫死者无论，一木初仆，千夫难移，遭险蹉跌死常百人；倘减其尺寸，少其数目，而川、贵、湖广之人心收。矿税无利，勒民间纳银，民不能支，括库银代，岂开矿之初意哉！诚敕各省使臣严禁散砂，不许借解，而各省之人心收。自赵承勋进获利之说而皇店开，朝廷有内官之遣而事权重，且冯保八店，为屋几何？而岁四千金，不夺市民，将安取乎？诚撤各店之内官，而畿内之人心收。”不报。

编　戊戌，二十六年，夏五月，吏科给事戴士衡、全椒知县樊玉衡，削籍谪戍。

纪　先是吕坤为山西按察，辑闰范图志，郑国泰重刻之，增刊后妃，首汉明德皇后，终郑贵妃。戴士衡指其书上言，谓“吕坤逢迎掖庭，语侵贵妃。”樊玉衡前疏皇长子册立中亦有“皇上不慈，皇长子不孝，皇贵妃不智”等语，贵妃闻之，泣诉于上，二臣谪戍。

编　六月，命内监李敬采珠广东。

编　秋七月，户部给事包见捷上疏谏开矿，不报。

纪　见捷上言开矿之害：“陛下谓徒取诸山泽，在矿使实夺取之闾阎，搥击入山者十二载，虎狼出柙者半天下。”科臣赵完成、郝敬，道臣许闻造、姚思仁，交章言之，不报。

编　夺保定巡抚李盛春等俸。

纪　以天津店税银解进迟延，故罚。

编　冬十月，下云南大理采石。

编　己亥，二十七年，春正月，分遣御马监高寀榷京口，供用库官暨禄榷仪真。

编　二月，百户张宗仁请复浙江市舶。命太监刘成榷税浙江。

编　千户陈保请榷珠，命内监李凤采珠广州兼征市舶司税课。设福建市舶司。

编　夏五月，以光禄寺卿李三才为都察院右佥都御史，巡抚凤阳。

编　谪户科给事包见捷为贵州布政司都事。

纪　见捷疏论矿、店滋蔓。又疏论临清税使扰民，必致生变。又疏辽左阽危，矿市为患尤烈。一月三疏，指数内使切直，时论韪之。谪贵州布政司都事。未几，临清百姓变，殴税使马堂几死。见捷言若左券。

编　秋八月，逮荆州府推官华钰，贬荆州知府李商耕、荆门知州高则巽等。

纪　以税监陈奉诬劾也。初，奉由武昌抵荆州，商民鼓噪者数千人，飞砖击石，势莫可御。道府诸臣，身犯其冲，弹力防护，独华钰以公事至夷陵，奉疑之，又恶其禁革差官冠带，阻截可役书算，故受诬尤烈。又税课襄阳，商人聚徒鼓噪，李商耕治其参随，开镇荆门，增设税课；而荆门故非巨镇，往来商船颇少，诬知州高则巽阻挠，俱降调。

编　九月，户部进大珠、龙涎香。

编　庚子，二十八年，春正月，大学士沈一贯请皇长子冠婚，不报。

编　二月，命太监暨禄兼征凤阳、安庆、徽、庐、常、镇税。

编　内监鲁坤开彰德、卫辉、怀庆、开封等矿洞。

编　凤阳巡抚李三才上疏请停矿税，不报。

纪　三才疏言：“自矿税繁兴，万民失业。陛下为斯民主，不惟不衣之，且并其衣而夺之；不惟不食之，且并其食而夺之。征榷之使，急于星火，搜括之令，密如牛毛。今日某矿得银若干，明日又加银若干；今日某处税若干，明日又加税若干；今日某官阻挠矿税拏解，明日某官怠玩矿税罢职：上下相争，惟利是闻。如臣境内，抽税，徐州则陈增，仪真则暨禄；理盐，扬州则鲁保；芦政，沿江则邢隆。千里之区，中使四布，加以无赖亡命，附翼虎狼。如中书程守训尤为无忌，假旨诈财，动以万数。昨运同陶允明自楚来云：‘彼中内使沿途掘坟，得财方止。’圣心安乎，不安乎？且一人之心，千万人之心也。陛下爱珠玉，人亦爱温饱。陛下爱万世，人亦恋妻孥。奈何陛下欲黄金高于北斗，而不使百姓有糠粃升斗之储？陛下欲为子孙千万年，而不使百姓有一朝一夕？试观往籍，朝廷有如此政令，天下有如此景象，而不乱者哉！”不报。

编　秋七月，巡按御史王立贤奏税监陈奉贪暴激变，不报。

纪　时陈奉道承天之金花滩，勒居民黄金，拷及妇人，并拘钟祥知县邹尧弼，远近大震。

编　八月，命内监邱乘云往征四川成都、龙安盐茶，重庆、马湖名木。

编　冬十月，谕内来春册储。下工科都给事王德完锦衣狱。

纪　德完上言：“臣入京数月，道路相传，中宫役使止数人，忧郁致疾，阽危不保，臣窃谓不然。第臣得风闻言事，若如所传，则宗社隐忧。臣羡袁盎却坐之事，祈陛下眷顾中宫，止辇虚受，臣死且不朽。”上怒，下锦衣卫狱讯其由。吏部尚书李戴、御史周盘等谕救，俱切责之。

编　辛丑，二十九年，春三月，武昌民变，逐陈奉。谪知府王禹声、知县邹尧弼为民。

纪　武昌民逐奉，奉列兵杀二人，匿楚府中，命甲骑三百余射死数人，伤二十余人。奉逾月不敢出，众执奉左右六人投之江，奉自焚公署门。事闻，谪禹声、尧弼为民。沈一贯论奉激变，不报。

编　夏四月，督理直隶仪真等税、御马监暨禄疏请宽恤。

纪　禄言：“臣征庐、凤、徽、安遗税，并沿江船税，各抚、按皆云重迭不敷，题请宽处，臣未敢凭。二项共二十万金，今征不满万，始信抚、按为可据，而原奏人无凭也。乞轸念民瘼，以实征解上，毋拘原奏人揣摩之数。”上从之。时榷使苛暴，独暨禄请宽恤，凡五上。

编　六月，杀苏州乱民葛成。

纪　太监孙隆采税浙、直，驻苏州，激变市人，杀其参随黄建节等数人。抚、按诘乱民，有葛成独引服，不及其余，下狱论死。

编　秋七月，大学士赵志皋卒。九月，以礼部尚书兼翰林院学士沈鲤、朱赓兼东阁大学士，直文渊阁。

编　冬十月，立皇长子常洛为皇太子。

纪　先是沈一贯上言：“陛下大婚及时，故得圣子早。今皇长子大礼，必备其仪，推及真情，不如早谐伉俪。陛下孝奉圣母，朝夕起居，不如早遂含饴弄曾孙之为乐。乞令先皇长子大礼，明春秋递举诸皇子礼，子复生子，孙复生孙，坐见本支之盛，享令名、集完福矣。”上心动，谕即日行之。至是，上以典礼未备，欲改期册立，一贯封还圣谕，力言不可。上从之，乃立皇长子为皇太子，暨封福王、瑞王、惠王、桂王，诏告天下。

编　皇太子冠，福、瑞诸王俱冠。

编　壬寅，三十年，春正月，增东宫官属。

编　二月，册皇太子妃郭氏。

纪　上偶不豫，免贺，急召沈一贯入，谕以勉辅太子，并及罢矿税、起废、释禁诸事。翌日上安，诸事遂寝。停税谕已出，上悔，急令追之。太监田义谏曰：“谕已颁行，不可反汗。”上怒，几欲手刃义，义不为动。一贯恐，亟缴前谕，义唾之。始吏部尚书李戴、左都御史温纯约即日奉行，且颁天下，刑部谓弛狱须再请，亡何而旨格矣。

编　夏五月，礼部侍郎冯琦上言矿税之害，不报。

纪　饶州景德镇民变，税监潘相舍人激之也。相诬劾通判陈奇，逮下狱。云南税监杨荣肆虐激变，滇人不胜愤，火厂房，杀委官张安民。冯琦疏言：“矿税之害，滇以张安民故，火厂房矣；粤以李凤酿祸，欲剚刃其腹矣；陕以委官迫死县令，民汹汹不安矣；两淮以激变地方，劫毁官舍钱粮矣；辽左以余东翥故，碎尸抄家矣；土崩瓦解，乱在旦夕，皇上能无动心乎？”不报。

应天大风，拔富家树成穴。鲁保诬以盗矿。府尹徐申力白富家冤，而盛言帝京王气不可凿，保不能夺。

编　秋九月，诏授扬州富民吴时修子弟各中书舍人。

纪　以时修献银十四万两也。

编　癸卯，三十一年，夏四月，楚王华奎与宗人华赿等相讦，章下礼部。

纪　初，楚恭王隆庆初废疾薨，遗腹宫人胡氏，双生子华奎、华璧。或云内官郭纶以王妃族人如奴产子寿儿，及弟如言妾尤金梅所出并入宫，长为华奎，次华璧。仪宾汪若泉尝讦奏，事下抚按，王妃坚持之，乃寝。华奎既嗣楚，华璧封宣化王。华赿素强御，忤王，赿妻又如言女，知其详，赿遂盟宗人二十九人，入奏：“楚先王风痹，不能御内，乃令宫婢胡氏诈为身，临蓐时，抱妃兄王如言子为华奎，又抱妃族王如舍人王玉子为华璧，皆出于妻王氏口，王氏，如言女，故知之。二孽皆不宜冒爵。”章入，通政司沈子木持未上，楚王劾宗人疏亦至。事下礼部，右侍郎郭正域曰：“王奏华赿事易竟，华赿奏王非恭王子，乱皇家世系，事难竟。楚王袭封二十年，何至今始发，而又发于女子骨肉之间？王论华赿一人，而二十九人同攻王，果有真见出真情否？王假则华赿当别论，王真则华赿罪不胜诛。”沈一贯以亲王不当勘，但当体访。正域曰：“正域，江夏人，一有偏徇，祸且不测。非勘则楚王迹不白，各宗罪不定。”

时正域右宗人，而辅臣沈鲤又右正域。户部尚书赵世卿、仓场尚书谢杰、祭酒黄汝良皆谓王非假。一时阁部互相龃龉。给事中姚文蔚劾郭正域故王护卫中人，修怨谋陷王。都察院左都御史温纯劾御史于永清、姚文蔚，刺及沈一贯。刑科都给事中杨应文、给事中钱梦皋各劾郭正域，梦皋并及沈鲤。上卒以王为真，而正域罢去。寻楚府东安王英燧、武冈王华增、江夏王华煊等请复勘假王，不听。时票楚事皆朱赓，二沈引嫌不出。

编　冬十一月，妖书事起，命锦衣严鞫之；皦生光自诬服，事得解。

纪　时有飞语，曰续忧危竑议，凡三百余言，谓东宫不得已立之，而从官不备，寓后日改易之意。其特用朱赓，“赓”者，“更”也。内外官附赓者，文则戎政尚书王世扬、巡抚孙玮、总督李汶、御史张养志；武则锦衣都督王之祯、都督佥事陈汝忠、锦衣千户王名世、王承恩、锦衣指挥佥事郑国贤；又有陈矩朝夕帝前以为之主。沈一贯右郑左王，规福避祸，他日必有靖难勤王之事。吏科都给事中项应祥撰，四川道监察御史乔应甲刊。其书一夕间自宫门迄于衢巷皆遍。厥明，举朝失色，莫敢言。朱赓得于私宅，以闻。上大怒，令厂、卫搜缉，务得造书主名，责项应祥、乔应甲回奏。

沈一贯请严迹之。或曰：“妖书似出清流之口，将以倾沈一贯者。”或曰：“此奸人作之以陷郭正域。”正域时有清流领袖之目，见忌一贯。已，乔应甲、项应祥各回奏“奸书谤人，无自名理”，不问。上召皇太子慰安之，太子泣，上亦泣，随令内竖以慰安太子语谕内。

时一贯方以楚宗事恨郭正域。正域，沈鲤门生也，鲤闻告密，语人曰：“此事何必张皇也？”一贯大不怿。

正域放归，待冻潞河之杨村，闻问不绝，一贯益侧目。给事钱梦皋直指正域并及沈鲤，御史康丕扬佐之，于是发卒围正域舟，捕其仆隶乳媪十三人，陈汝忠又获正域舍人毛尚文、江夏布衣王忠，康丕扬捕高僧达观、琴士钟澄、百户刘相、医人沈令誉下狱，考讯无所得。逻校且环逼鲤第，迫胁不堪。皇太子遣内监语臣曰：“先生辈容我，乞全郭侍郎。”会都察院温纯上书讼之，陈矩亦力持之，鲤得安。

上命锦衣严鞫妖书，一贯、朱赓请宽疑狱。最后，锦衣百户崔德缉顺天黜生皦生光鞫之。生光性险贼，善胁人金，坐谴戍大同，赦归，终不悛，犹胁郑国泰家。方廷讯时，丕扬等皆欲坐郭正域，御史牛应元指天为誓，御史沈裕厉声折生光，从重论，恐株连多人，无所归狱。生光自诬服，叹曰：“朝廷得我结案，如一移口，诸君何处求生活乎？”刑部尚书萧大亨必欲穷究之，礼部侍郎李廷机、赵世卿告赓，谓即此可以具狱，赓以语一贯，事得稍解。

编　甲辰，三十二年，夏四月，皦生光磔于市。

纪　提督东厂司礼太监陈矩上妖书狱，移皦生光刑部论斩，上欲加等，以谋危社稷律论磔。矩素清直，妖书事保全善类为多。生光磔于市，妻子戍边。妖书非生光也，第其人可死，故人不甚怜之。或谓妖书出武英殿中书舍人永嘉赵士祯，后士祯疾笃自言之，肉碎落如磔。

编　秋八月，户部尚书赵世卿上疏请停矿税，不报。

纪　时大雨，都城奔坏，世卿上言：“苍生糜烂已极，天心示警可畏。矿税貂珰掘坟墓，奸子女。陛下尝曰‘朕心仁爱，自有停止之日’，今将索元元于枯鱼之肆矣。”不报。

编　乙巳，三十三年，春正月，考察京官。

纪　时主察当属吏部左侍郎杨时乔，沈一贯惮其方严，请以兵部尚书萧大亨主笔。疏上，上以时乔廉直，竟属之。时乔与都御史温纯力持公道，疏入，留中。

编　秋九月，诏罢采矿，以税务归有司。释矿税在狱承天诸生沈机等十二人。

纪　先是礼部侍郎冯琦上言：“矿使出而天下苦更甚于兵，税使出而天下苦更于矿。陛下欲通商而彼专欲困商，陛下欲爱民而彼必欲害民，陛下戒以勿信拨置而拨置愈多，陛下责以不报绎骚而绎骚更甚，陛下之心但欲裕国不欲病民，群小之心必自瘠民方能肥己。”疏留中，至是乃有是诏。

编　丙午，三十四年，春正月，逮咸阳知县宋时隆下狱。

纪　时命停矿，税监梁永坚执以为咸阳、潼关委官不宜罢，益树党布虐。巡抚顾其志捕恶党置之法，永大恨之。永又檄时隆取绒毡千五百，时隆不予，遂诬时隆劫税。臣申救，不听。

编　三月，云南矿务太监杨荣被杀。

纪　荣久于滇，恣行威福，杖毙数千人，搒掠指挥樊高明等，尽捕六卫官，人人自危。指挥贺世勋、韩光大倡众杀荣，焚其署，徒党辎重皆烬。事闻，上怒不食，曰：“荣不足惜，何纪纲顿至此！”罪其首事，罢中使不遣，以税课归四川税使邱乘云。世勋下狱死，光大戍边。

编　夏六月，大学士沈一贯、沈鲤罢。

纪　吏科给事中陈良训、御史孙居相劾沈一贯奸贪；一贯连疏乞休，始允。鲤居位四载，尝列天戒、民穷十事，书之于牌，每入则拜祝之。或谗鲤为诅咒，上命取观之，曰：“此非诅咒语也。”妖书事起，危甚，赖上知其心，得无恙。及放归，得旨不如一贯之优，各赐金币，鲤半之。出都日，犹有谗其衣红袍阅边者，中官陈矩为解乃已。居相夺岁俸，良训调外。

编　丁未，三十五年，夏五月，以礼部左侍郎李廷机、南京礼部右侍郎叶向高为礼部尚书，兼东阁大学士，直文渊阁。复谕朱赓召旧辅王锡爵，辞不至。

纪　时顾宪成移书向高，言近日辅相，以摸棱为工，贤否混淆，引张禹、胡广为戒。廷机故出沈一贯门，人多疑之，给事中王元幹、御史陈宗契等交章劾廷机。廷机故清介，而攻之者诋为辇金奥援，御史叶未盛极辨之。廷机伏阙辞，不允，上下旨切责元幹等。

编　秋七月，撤陕西税监梁永还京。

编　贬参政姜士昌广西佥事。

纪　总督漕运李三才上言：“废弃诸臣，只以议论意见，一触当路，永弃不收。总之于陛下无忤，今乃假主威以锢诸臣，又借忤主之名以饰主过，负国负君，莫此为甚！”参政姜士昌赍表入京，奏别遗奸，录遗逸。遗奸，指王锡爵、沈一贯、朱赓。又曰：“古今称廉相，必称唐杨绾、杜黄裳，然二贤皆推贤好士，惟恐不及；而王安石用之，驱逐诸贤，竟以祸宋。”时李廷机有清名，故士昌规及之。赓、廷机上疏辨，降士昌广西佥事。御史宋寿论救，谪平定州判，加谪士昌兴安典史。





明鉴易知录卷十一


明纪


神宗显皇帝


编　戊申，三十六年，夏五月，谪礼部主事郑振先普安州判。

纪　振先劾辅臣朱赓、李廷机大罪十二，指沈一贯、赓、廷机为过去、现在、未来三身，布置接受，从风而靡。上以其诬诋，遂谪。

编　秋九月，起孙丕扬太子少保、吏部尚书。

编　冬十月，起吏部文选郎中顾宪成为南京光禄少卿，辞不至。

编　十一月，朱赓卒。

纪　赓性淳谨，同乡沈一贯当国，善调护，故妖书、楚狱祸不蔓延。赓卒，李廷机当首揆，言路益攻之，廷机决计不出。叶向高独相，而攻廷机者未已也，遂移居演象所之真武庙。乞放，凡五年，至万历四十年始得请，寒暑闭门无履迹。

编　以李化龙为兵部尚书。

编　己酉，三十七年，春正月，北敌在边讲赏。

纪　京民讹传警至，街市喧动，安定、德胜二门百姓争入城避难。大学士叶向高上言：“今日事本无实，但敌人窥伺，民心惊惶之状，亦可概见矣。蓟镇去京师甚近，敌骑动辄数万，我边军皆饥寒穷困，势必不支，万一溃边而入，抵国门在呼吸间，安知今日之讹传，不为他日之实事！都下人民，以办役破家，谁肯效守？兵部、戎政两署，止李化龙一人，虽其威望才猷真堪倚任，但军务倥偬，难于肆应，况化龙抱病，岂能卧治。伏望陛下将所推兵部两侍郎先行检发，使缓急有人，不致临时失措。至户部库银止存八万两，即使尽发，所济几何？臣诚不知计之所出也。”

编　二月，御史郑继芳劾科右给事中王元翰，元翰亦奏辨劾继芳，俱不报。

纪　初，给事中王绍徽善汤宾尹，营入甚急，尝语元翰曰：“公语言妙天下，即一札扬汤君，汤君且为公死，世间如汤君可恃也。”元翰辞焉。绍徽衔之，因嗾继芳摭元翰贪婪不法事。元翰奏辨，且劾继芳为王锡爵等吐气也。

编　夏四月，吏科纠擅去诸臣。

纪　初，工科给事中孙善继拜疏竟去，刘道隆继之，王元翰、顾天峻、李腾芳、陈治则各先后去；命削善继籍，道隆等各降秩。时南北科道互相攻诋，至不可问。

编　户科给事刘文炳请召邹元标，不报。

编　冬十二月，工部主事邵辅忠劾总督漕运李三才，工科给事中马从龙等疏救，俱不报。

纪　辅忠论三才结党遍天下，前图枚卜，今图总宪，四岳荐鲧，汉臣谀莽，天下之大可忧也。时三才需次内台，辅忠首劾之，继以御史徐兆魁。三才奏辨，马从龙、御史董兆舒、彭端吾、南京工科给事中金在衡交章为三才辨，俱不报。三才负才名，初为山东藩臬，有声，民歌思之。抚淮十年，方税珰横甚，独能捕其爪牙，珰为之敛迹。三才多取多与，收采物情，用财如流水，顾宪成之左右誉言日至，宪成信之，亦为游扬。三才尝宴宪成，止蔬果三四色，厥明盛陈百味，宪成讶而问之，三才曰：“此偶然耳。昨偶乏即寥寥，今偶有故罗列。”宪成以此不疑其绮靡。至是挟纵横之术，与言者为难，公论绌之。

编　蓟镇地陷，辽东地震，甘肃地震如雷。

编　江西、福建大水。

纪　溺死民人各十余万。

编　是岁山西大旱，山东旱、蝗，真定、保定等府大旱，赤地千里。

编　庚戌，三十八年，春正月，叶向高请补臣，又请东宫讲学，皆不报。

编　夏五月，吏部主事王三善乞勘李三才，不报。

纪　前吏部郎中顾宪成遗书叶向高，谓三才至廉至淡漠，勤学力行，为古醇儒，当行勘以服诸臣心。时给事中金士衡、段然力保三才，给事中刘时俊、兵部郎中钱寀争之，纷如聚讼。

编　辛亥，三十九年，春二月，前大学士王锡爵卒。总督漕运李三才罢。

编　夏四月，南京国子监祭酒汤宾尹、御史王绍徽、乔应甲等俱降调。

编　五月，给事中朱一桂、御史徐兆魁上言京察尽归党人，不报。

纪　一桂、兆魁疏言：“顾宪成讲学东林，遥执朝政，结淮抚李三才，倾动一时，孙丕扬、汤兆京、丁元荐角胜附和，京察尽归党人。”不报。

编　秋九月，皇贵妃王氏薨。

纪　妃虽生皇太子，失宠目眚，比疾笃，太子始知之，亟至，宫门尚闭，抉钥而入。妃手太子衣而泣曰：“儿长大如此，我死何憾！”太子恸，左右皆泣，莫能仰视，须臾薨。

编　壬子，四十年，春二月，吏部尚书孙丕扬挂冠出都。

编　夏四月，大学士叶向高上疏乞休，不报。

编　秋九月，李廷机出都。

编　冬十月，叶向高请福王之国。

纪　报明年春举行。

编　癸丑，四十一年，春正月，礼部请东宫开讲，福王就国。不报。

编　二月，御史刘廷元劾光禄寺少卿于玉立依附东林，风波翻覆，宜显斥。不报。

编　夏六月，锦衣卫百户王日乾下狱。

纪　日乾讦奏：“奸人孔学与皇贵妃宫中内侍庞、刘诸人，请妖人王子诏诅咒皇太子，刻木像圣母、陛下，钉其目，又约赵思圣在东宫侍卫，带刀行刺。”语多涉郑贵妃、福王。叶向高语通政使具参疏，与日乾奏同上之，向高密揭：“日乾、孔学皆京师无赖，诪张至此，此大类往年妖书，但妖书匿名难诘，今两造具在，法司其情立见，陛下第静俟，勿为所动，动则滋扰。”上初览日乾疏，震怒，及见揭意解，遂不问。东宫遣取揭，向高曰：“皇上既不问，则殿下亦无庸更览。”太子深然之。寻御史以他事劾日乾，下之狱，逾年而梃击之狱兴。

编　冬十月，礼科给事中丌诗教劾东林顾宪成。

纪　诗教上言：“今日之事始于门户，门户始于东林。东林倡于顾宪成，刑部郎中于玉立附焉。宪成自贤，玉立自奸，贤奸各还其人，而奔竞招摇，羽翼置之言路，爪牙列在诸曹，关通大内，操纵朝权，顾宪成而在，宁愿见之哉！”末刺及叶向高，向高奏辨。

编　以吏部左侍郎方从哲、礼部左侍郎吴道南并为礼部尚书、东阁大学士，直文渊阁。

编　甲寅，四十二年，春二月，慈圣皇太后李氏崩。

编　命各省税课减三分之一。

编　三月，福王常洵之国洛阳。

编　秋八月，大学士叶向高致仕。

编　乙卯，四十三年，夏五月，梃击事起，诏法司严刑鞫审，磔张差于市。

纪　是月己酉，有不知姓名男子持枣木棍撞入慈庆宫，打伤守门内官李鉴，直至前殿檐下，内官韩本用等执缚付东华门守卫指挥朱雄等收之。次日，皇太子奏闻，命法司提问。庚戌，巡视皇城御史刘廷元奏：“人犯供名张差，系蓟州井儿峪民。语言颠倒，形似风狂，臣再三考讯，本犯呶呶称吃斋讨封等语。话非实情，词无伦次，按其迹若涉风魔，稽其貌的系黠猾，情境叵测，不可不详鞠重拟。”

乙卯，刑部郎中胡士相、岳骏声等审张差，供“被李自强、李万仓烧差柴草，气愤，于四月内来京，欲赴朝声冤，从东进，不识门径，往西走适路遇男子二人，绐曰‘尔无凭据，如何进？尔拏棍子一条，便可当作冤状’等语。差日夜气忿，失志颠狂，遂于五月初四日手拏枣木棍一条，仍复进城，从东华门直至慈庆宫门首，打伤守门官，走入前殿下被擒。”拟依宫殿前射箭、放弹、投砖石伤人律，斩决不待时。

戊午，刑部提牢主事王之寀言：“本月十一日散饭狱中，末至新犯张差，见其年壮力强，非风颠人，臣问‘实招与饭，不招当饥死。’即置饭差前，差见饭低头，已而云‘不敢说’。臣乃麾吏书令去，止留二役扶问之，招称：‘张差小名张五儿，父张义病故，有马三舅、李外父叫我跟不知姓名老公，说事成与尔几亩地种。老公骑马，我跟走，初四到京。’问‘何人收留？’复云：‘到不知街道大宅子，一老公与我饭，说“汝先冲一遭，撞见一个打杀一个，打杀了我等救得汝。”遂与我枣棍，领我由厚载门进到宫门上，守门阻我，我击之堕地。已而老公多，遂被缚。’又招有柏木棍、琉璃棍，棍多人众等情，其各犯姓名至死不招。臣看此犯不颠不狂，有心有胆。愿陛下缚凶犯于文华殿前朝审，或敕九卿、科道、三法司会问，则其情立见矣。”

辛酉，户部郎中陆大受言：“青宫何地？男子何人？而横肆手棍，几惊储跸。此乾坤何等时邪！北人好利轻生，有金钱以结其心则轻为人死，有臣子所不忍言者。张差业招一内官，何以不言其名？明说一街道，何以不知其处？彼三老、三太互为表里，而所供霸州武举高顺宁等今竟匿于何所？变岂无因，警甚非小，乞陛下大振乾纲，务在首恶必得，邪谋永销，明肆凶人于朝市以谢天下。”疏中有“奸戚”二字，上恶之，与之寀疏俱不报。

御史过庭训为移文蓟州踪迹之，知州戚延龄具言其致颠始末，诸臣据为口实，以“风颠”二字定为铁案矣。

乙丑，刑部司官胡士相、陆梦龙、邹绍先、朱瑞凤等再审张差，供称“马三舅名三道，李外父名守才，同在井儿峪居住。又有姐夫孔道，住本州城内。不知姓名老公，乃修铁瓦殿之庞保，不知街道大宅子，乃住朝外大宅之刘成。三舅、外父常往庞保处送炭，庞、刘在玉皇殿商量，与我三舅、外父逼遣我来”等语。刑部行蓟州道提解马三道等，疏请法司提庞保、刘成对鞠。

给事中何士晋上言：“顷者张差持梃突入慈庆宫，事关宗社安危，陛下宜何如震怒？三事大臣宜何如计安？乃旬日以来，似犹泄泄，岂刑部主事王之寀一疏，果无故而发大难之端邪？虽事涉宫闱，百宜慎重，然谋未成，机未露，犹可从容曲处；今形见势逼，业已至此，所谓‘乱臣贼子，人人得而诛之’，明主可与忠言，此事宁无结局！”疏留中。臣促之，上谕曰：“朕自圣母升遐，奉襄大典，追思慈恩罔极，哀慕不胜。方在静摄中，突有风颠奸徒张差持梃闯入青宫，震惊皇太子，致朕惊惧，身心不安。朕思太子乃国根本，岂不深爱，已传内宫添人守门防护。连日览卿等所奏，奸宄叵测，行径隐微，既有主使之人，即著三法司会同拟罪具奏。”是日，刑部据戚知州回文以上。

壬申，上再谕法司严刑鞫审，速正典刑。时语多涉戚臣郑国泰，国泰出揭自白。何士晋复奏：“陆大受疏内虽有‘身犯奸戚’等语，并未直指国泰主谋。此时张差之口供未具，刑曹之勘疏未成，国泰岂不能从容少待，辄尔具揭张皇，人遂不能无疑。若欲释疑，计惟明告宫中，力求陛下，速将张差所供庞保、刘成立送法司考讯。如供有国泰主谋，是大逆罪人，臣等执法讨贼，不但宫中不能庇，即陛下亦不能庇。设与国泰无干，臣请与国泰约，令国泰自具一疏告之陛下，嗣后凡皇太子、皇长孙一切起居，俱系郑国泰保护，稍有疏虞，即便坐罪，则人心帖服，永无他言。若今日畏各犯招举，一惟荧惑圣聪，久稽廷讯，或潜散党与使远遁，或阴毙张差使灭口，则疑复生疑，将成实事。惟有审处以消后祸。”不报。

癸酉，驾幸慈宁宫召见百官，辅臣方从哲、吴道南暨文武诸臣先后至，内侍引至圣母灵次行一拜三叩头礼，上西向倚左门柱设低座，皇太子侍御座右，三皇孙雁行立左阶下。上宣谕曰：“昨忽有风颠张差闯入东宫伤人，外庭有许多闲说，尔等谁无父子，乃欲离间我邪？适见刑部郎中赵会桢所问招情，止将本内有名人犯张差、庞保、刘成即时凌迟处死，其余不许波及无辜一人，以伤天和，以惊圣母神位。”寻执东宫手示群臣曰：“此儿极孝，我极爱惜。”乃以手约皇太子体曰：“彼从六尺孤，养至今成丈夫矣。使我有别意，何不于彼时更置，今又何疑？且福王既已至国，去此数千里，自非宣召，彼能飞至邪！”因命内侍传呼三皇孙至石级上，令诸臣熟视，谕曰：“朕诸孙俱已长成，更有何说。”顾问皇太子：“尔有何语，与诸臣悉言无隐。”皇太子曰：“似此风颠之人，决了便罢，不必株连。”又曰：“我父子何等亲爱，外庭有许多议论，尔辈为无君之臣，使我为不孝之子。”上又持皇太子面向右问群臣曰：“尔等俱见否？”众俯伏谢，乃命诸臣同出。

甲戌，决张差于市。寻刑部审马三道、李守才、孔道以左道从律论，应流；李自强、李万仓应笞。从之。寻毙庞保、刘成于内庭，王之寀为科臣所纠，黜闲住。补何士晋于外。

编　秋八月，命内官吕贵暂提督浙江织造，江西税监潘相檄催福建、广东税课。

编　九月，江西湖口税廨火。大学士吴道南请罢湖口商税，不报。

编　丙辰，四十四年，夏四月，雷火焚通州税监张晔楼居。御史金汝谐请罢税使，不报。

编　秋八月，皇太子出讲学。

编　万寿节，加税监河南胡江、江西潘相、通湾张晔、天津马堂、四川邱乘云、南京刘朝用岁禄，赐吕贵绯鱼服。

编　丁巳，四十五年，春三月，京畿旱。

编　京察，革刑部主事王之寀职为民，户部郎中陆大受等被斥。

纪　时叶向高既去，方从哲为相，无所短长，吏部尚书郑继之、主察科臣徐绍吉、台臣韩浚佐之。初，之寀以倡争梃击一案为韩浚所纠，大受议论与之寀合，至是并罢。时上于奏疏概留中无所处分，惟言路一纠，其人自罢去，不待旨也。

于是台省之势积重不返，有齐、楚、浙三方鼎峙之名，齐为丌诗教、韩浚、周永春，楚为官应震、吴亮嗣，浙为刘廷元、姚宗文，势甚张，汤宾尹辈阴为之主。宾尹负才名而淫污，辛亥，京察被斥，至是察典竣，韩浚以问乡人给事中张华东，华东曰：“王之寀论甚正，何为重处之？”浚惊愕不语。

编　夏六月，江、浙旱、蝗。秋七月，山东、山西旱、蝗。

编　大学士吴道南罢。

编　九月，湖广飞蝗蔽天。

编　江西大水。

编　冬十一月，隆德殿、延禧宫灾。福建大水。

编　戊午，四十六年，春正月，我大清太祖高皇帝天命元年。

纪　夏四月，大清遣所部诣抚顺市，潜以兵踵至袭之，城陷，守将王命印死之，执游击李永芳，用汉字传檄清河，胁北关归顺。辽抚李维翰，趣总兵张承胤移师应援，大清兵佯退，明兵直前，遇伏，万骑突出，承胤及副将颇廷伯、游击梁汝贵等皆死之，一军尽没。京师震骇，命起旧将李如柏总辽镇兵，杜松屯山海关，征刘、柴国柱赴京调度。

编　以前辽抚杨镐为兵部右侍郎，经略辽东。

编　闰月，日中有黑子相斗。五月朔，有黑气掩日，日无光。

编　秋七月，大清兵围清河，参将邹储贤、援辽游击张斾死之。

纪　大清兵从鸦鹘关入围清河，储贤拒守，斾请战，不许。大清兵冒版抉墙隳东北角登城，斾战死，储贤遥见李永芳招降，大骂赴敌而死。自三岔河至孤山并遭焚毁，惟参将贺世贤于叆阳边外血战，斩首百五十四级。

编　赐经略杨镐尚方剑，谕饬诸边。

纪　镐至河东，叆阳、宽奠之兵已去，乃斩清河逃将陈大道等以徇。议徙宽奠民人于辽阳，会朝鲜王遣其议政府右参赞姜洪立等统兵万人从征，议乃止。

编　八月，以太常寺少卿周永春为辽东巡抚，设援辽饷司。

编　己未，四十七年，春正月，趣经略辽东杨镐进兵。

纪　上以四方援辽兵马大集，杨镐奏报稽延，恐师老财匮，下廷议。大学士方从哲、兵部尚书黄嘉善、兵科给事中赵兴邦等，发红旗趣镐进兵。时蚩尤旗长竟天，彗见东方，星陨地震，识者知为败征。镐乃会总督汪可受、巡抚周永春、巡按陈王廷等议，以二月十一日誓师，二十一日出塞。

编　二月，杨镐遣总兵官马林、杜松、李如柏、刘分道出师。

纪　镐誓师，分为四路：林率游击麻岩、丁碧、都司窦永承督北关金台失兵由靖安堡出边趋开原、铁岭，攻其北；松率都司刘遇节等由抚顺关出边趋沈阳，攻其西；如柏率参将贺世贤、李怀忠等由鸦鹘关出边趋清河，攻其南；率都司祖大定、乔一琦督朝鲜兵由马佃出边趋宽奠，攻其东。是月十九日出兵，值大雪，兵不前，师期泄。

编　三月，明师与大清兵战，败绩。

纪　杜松欲立首功，越五岭关，先期抵浑河，既渡遇伏，松血战突围，力竭而死，兵无存者。马林改由三岔堡出边抵二道关，闻松没，结营自固，大清兵乘胜来攻，林败，游击麻岩死之。刘独纵兵马家寨口，深入三百余里，克十余寨。大清兵诡作杜松兵，披其衣甲为向道，诱入重围，众溃，没于阵。惟清河一路李如柏，以经略令撤回获全。是役也，杨镐军机不密，诸事宣泄，大清军处处为备，故败。文武将吏死者三百一十余员，军士死者四万五千八百余人。事闻，京师大震。

编　召陕西总督杨应聘为兵部左侍郎，甘肃巡抚祁光宗为兵部右侍郎。起前御史熊廷弼为大理寺丞，往辽东宣慰军民。

编　征李如柏听勘，以如柏弟都督李如桢代将。谕经略杨镐戴罪视事。

编　诏以山东巡抚李长庚为户部右侍郎，兼右佥都御史，出督辽饷，驻天津。

编　夏五月，大清兵入抚顺，以偏师躏铁岭抚安堡。

编　六月，大清兵由静安堡入，遂克开原。

纪　西部亦以三万骑由亮河入围镇西堡，于是沈阳、铁岭军民皆奔溃。

编　以熊廷弼为都察院右佥都御史，兼兵部右侍郎，赐尚方剑，经略辽东。

编　起泰宁侯陈良弼总督京营，召南京兵部尚书黄克缵协理戎政，改差御史张铨按辽。

编　以科臣姚宗文查阅援辽兵马。

编　秋七月，大清兵由三岔堡入，攻铁岭，克之。

编　八月，逮前经略杨镐。

纪　铁岭既失，熊廷弼率八百人抵广宁，是月三日受代，上度廷弼已受事，乃遣缇骑逮镐。

编　熊廷弼奏李如桢罪，请亟调李怀信代将。

编　是月，大清兵破金台失、白羊骨寨，北关遂亡。

编　命李怀信赴辽。命少詹事徐光启兼河南道御史，训练候调诸营。予蓟、辽总督汪可受回籍。

编　释罪弁郭有光、刘孔胤、麻承恩往援辽。

编　冬十一月，大清兵入龙潭口，筑城抚顺边外。

编　庚申，四十八年，夏四月，皇后王氏崩。

编　五月，大清兵略地花岭。

编　帝不豫。

纪　召大学士方从哲于卧榻前，谕以：“东事告急，卿宜加意筹之。”

编　六月，大清兵深入至浑河，总兵贺世贤、柴国柱拒却之。

编　秋七月，帝崩。

纪　上疾大渐，召臣方从哲谕曰：“朕嗣祖宗大统，历今四十八年，久因国事焦劳，致成痹疾，遽不能起，有负先皇付托。惟皇太子在青宫有年，实赖卿与司礼监协心辅佐，功在社稷，万世不泯。特谕卿知。”从哲出，皇太子不得入。兵科给事中杨涟、御史左光斗语东宫内侍王安曰：“上疾甚而不召皇太子，非上意也。”安素忠直，东宫多赖其调护。是日上崩。

编　皇太子令停止矿税。

纪　收税内监张晔、马堂、胡宾、潘相、邱乘云等并撤回。

编　皇太子令发帑银一百万两解赴九边。





光宗贞皇帝


编　八月，太子常洛即位。

纪　诏以明年为泰昌元年。上宣大行皇帝遗命，欲尊郑贵妃为皇后，命查例。礼部尚书孙如游疏言：“祖宗朝，其以配而后者乃敌体之经，其以妃而后者则从子之义，故累朝非无抱衾之爱，终引割席之嫌者，以例所不载也。皇贵妃事先帝有年，不闻倡议于生前，而顾遗诏于逝后，岂先帝弥留之际遂不及致详邪！王贵妃诞育陛下，恩典尚尔有待，乃令他人得母其子，恐九原不无怨恫也。郑贵妃贤而习于礼，处以非分，必非其心所乐。书之史册，传之后世，有悖典礼，且昭先帝之失，非所以为孝也。臣不敢奉遗命。”从之。

编　以汪应蛟为工部尚书，董从儒为工部右侍郎，邹元标为大理寺卿，刘光复为光禄寺丞，周日庠、朱一桂并为太仆寺少卿，朱国祚为南京礼部尚书，冯从吾为尚宝司卿，李宗廷为光禄寺少卿。

编　以袁应泰为辽东巡抚。

编　以翰林院侍读学士刘一燝、韩爌并为礼部尚书、东阁大学士，直文渊阁。

编　帝不豫。

纪　乙卯，上有疾，传谕礼部曰：“选侍李氏侍朕勤劳，皇长子生母薨逝后，奉先帝旨委托抚育，视如亲子，厥功懋焉。其封为皇贵妃。”丁巳，上力疾御门视事，圣容顿减。己未，内医崔文升下通利药，上一昼夜三四十起，支离床褥间。辛酉，上不视朝，方从哲等赴宫门候安，有“数夜不得睡，日食粥不满盂，头目眩晕，身体罢软，不能动履”之旨。乙丑，给事中杨涟上言：“医家有余者泄之，不足者补之。陛下哀毁之余，一日万几，于法正宜清补，贼臣崔文升反投相伐之剂，其肉宁足食乎！臣闻文升调护府第有年，不闻用药谬误；陛下一用文升，倒置若此，有心之误邪？无心之误邪？有心则齑粉不足偿，无心则一误岂可再误。陛下奈何置贼臣肘腋间哉！”

刑部主事孙朝肃、徐世仪、御史郑宗周上书方从哲，请册立皇太子，且移居慈庆宫。庚午，上召阁部九卿至榻前谕曰：“选侍数产不育，止存一女。”随传皇长子出见，上又言：“皇五子亦无母，亦是选侍抚育。”传皇五子出见。辛未，上召诸臣于乾清宫，又谕速封选侍。甲戌，上再召诸臣于乾清宫，仍谕封皇贵妃。语未既，选侍披帏立呼皇长子入咄咄语，复趣之出，皇长子向上曰：“要封皇后。”上不语。从哲等以册储原旨期宜改近，上因顾皇长子谕曰：“卿等辅佐为尧、舜。”又语及寿宫，辅臣以皇考山陵对，则自指曰：“是朕寿宫。”因问：“有鸿胪寺官进药何在？”从哲奏：“鸿胪寺丞李可灼自云仙丹，臣等未敢轻信。”上即命中使宣可灼至，诊视，具言病源及治法。上喜，命趣和药进。遂进红丸。上饮汤辄喘，药进乃受。上喜，称忠臣者再。诸臣出宫门外，竢少顷，中使传圣体用药后暖润舒畅，思进饮膳。诸臣欢跃而退，可灼及御医各官留。时日已午，比未申，可灼出，辅臣迎讯之，可灼具言：“上恐药力竭，复进一丸。”亟问复何状，可灼以如前对。

编　九月，帝崩。

纪　乙亥朔五鼓，内宣急召诸臣趋进，而龙驭以卯刻上宾矣。中外籍籍，以李可灼误下劫剂，恐有情弊。而方从哲拟旨赏可灼银五十两，御史王安舜首争之，疏言：“先帝之脉，雄壮浮大，宜清不宜助明矣。红铅乃妇人经水，阴中之阳，纯火之精也，而以投于虚火燥热之症，几何不速之逝乎！轻亦当治以庸医杀人之条，乃蒙殿下颁以赏格，臣谓不过借此一举，塞外廷之议论也。夫轻用药之罪固大，而轻荐庸医之罪亦不小。”疏入，乃改票罚俸一年，而议者蜂起矣。

御史郑宗周疏请寸斩崔文升以谢九庙，于是御史郭如楚、主事吕维祺交章论崔文升、李可灼。给事中杨涟语尚书周嘉谟、李汝华曰：“宗社事大，李选侍非可托少主者，急宜请见嗣主，呼万岁以定危疑；随拥出宫，移住慈庆为是。”二臣然之，以语方从哲，涟遂先诸臣排闼入，阍竖梃乱下，涟厉声曰：“皇帝召我等至此，今晏驾，嗣主幼小，汝等阻门不容入临，意欲何为！”阍者却，诸臣乃入哭临毕，请见皇长子。皇长子为选侍阻于暖阁不得出。青宫旧侍王安绐选侍抱持以出，诸臣即叩头呼万岁，遂共请诣文华殿。王安拥之行，臣刘一燝掖左，勋臣张维贤掖右，内侍李进忠传选侍命召还皇长子者三，喝诸臣曰：“汝辈挟之何往！”涟叱之，共拥皇长子登舆至文华殿。群臣请即日登极，不允，谕初六日即位。复拥入慈庆宫，一燝奏曰：“今乾清宫未净，殿下请暂居此。”

丙子，尚书周嘉谟等合疏请选侍移宫。御史左光斗上言：“内廷之有乾清宫，犹外廷之有皇极殿也，惟皇上御天居之，惟皇后配天得共居之，其余嫔妃虽以次进御，遇有大故即当移置别殿，非但避嫌，亦以别尊卑也。今大行皇帝宾天，选侍既非嫡母，又非生母，俨然居正宫，而殿下乃居慈庆，不得守几筵，行大礼，名分倒置，臣窃惑之。且殿下春秋十六龄矣，内辅以忠直老成，外辅以公孤卿贰，何虑乏人，尚须乳哺而襁负之哉！即贵妃之请、许于先皇弥留之际，其意可知。且行于先皇，则俯锡之名犹可；行于殿下，则尊闻之称有断断不可者。倘及今不早断，借抚养之名，行专制之实，武氏之祸，将见于今。”

戊寅，选侍用李进忠谋邀皇长子同宫。杨涟遇进忠于宫门，问“选侍移宫何日？”进忠摇手曰：“李娘娘怒甚，今母子一宫，正欲究左御史武氏之说。”涟叱曰：“误矣！幸遇我。皇长子今非昨比，选侍移宫，异日封号自在；且皇长子年长矣，若属得无惧乎！”进忠默然去。

己卯，选侍尚无移宫意，杨涟上言：“殿下登极已在明日矣，岂有天子偏处东宫之礼！先帝圣明，同符尧、舜，徒以郑贵妃保护为名，病体之所以沉锢，医药之所以乱投，人言籍籍，至今抱痛，安得不为寒心！此移宫一事，臣言之在今日，殿下行之亦必在今日。”疏上，涟复往趣方从哲，从哲曰：“待初九、十二亦未晚。”涟曰：“天子无复返东宫理，选侍今不移，亦未有移之日，此不可顷刻缓者。”内侍曰：“独不念先帝旧宠乎？”涟怒曰：“国家事大，岂容姑息，且汝辈何敢如是！”声彻大内。皇长子使人谕涟出，命收诸侍李进忠、刘逊等，选侍移居仁寿殿。

编　庚辰，皇长子由校即位。

编　给事中惠世扬劾奏大学士方从哲。

纪　世扬上言：“郑贵妃包藏祸心，先帝隐忍而不敢言。封后之举，满朝倡义执争，从哲两可其间，是徇平日之交通，而忘宗社之隐祸也。无君当诛者一。李选侍原为郑氏私人，丽色藏剑，且以因缘近幸之故，欺抗先圣母。从哲独非人臣乎？及受刘逊、李进忠盗藏美珠，夜半密约请封贵妃，封妃不得，占居乾清，是视登极为儿戏，而天子不如宫嫔也。无君当诛者二。崔文升轻用剥伐之药，廷臣交章言之，从哲何心，必加曲庇？律之赵盾、许世子，何辞弒君之罪。无君当诛者三。”诏责以轻诋大臣，有伤国体。

编　御史冯三元疏论辽东经略熊廷弼。

纪　三元言廷弼无谋者八，欺君者三，廷弼不罢，辽之存亡未可知也。

编　科臣姚宗文、御史顾慥等疏劾辽东经略熊廷弼。

纪　初，宗文为户部给事中，以父忧去职，谋起复不得，求廷弼代请，廷弼不从，由是怀怨。后夤缘得吏科，阅视辽东兵马，廷弼复不为礼。有辽人刘国缙者，以兵部主事赞画辽东军务，主募辽人为兵，所募万七千余人，逃者过半，廷弼闻于朝，国缙亦怨。两人相比倾廷弼。宗文还，即疏诋廷弼，又嗾其党顾慥、魏应嘉、郭巩等交章攻击，必欲去之；而御史张修德、科臣魏应科亦前后疏论廷弼。

编　诏熊廷弼回籍听勘。

纪　兵科杨涟疏言：“顷者传闻辽左村屯日劫，人民日掳，城堡日空，边疆日坏，经略熊廷弼以此日被人言矣。议经略者终难掩其功，怜经略者亦难掩其咎。功在支撑辛苦，得二载之幸安；咎在积衰难振，怅万全之无术。为廷弼者有二策焉：全副精力报效君父知遇之恩，一策也；如以封疆必不可支，病躯必不可起，当缴还敕书，求贤速代，又一策也。庙堂之上，常焦思远计，外料敌，内料己，求一的当之说。或循资，或破格，择一的当之人。宁议之而后用，毋用之而后议，东事其有瘳乎！”于是廷弼上疏自辨，前后凡数千言，并请敕冯三元、张修德往辽查勘辽事有无破坏，勿使后人代受其过。又疏缴还剑、敕。有旨：“熊廷弼解任，回籍听勘。”

编　冬十月，哕鸾宫灾。

纪　先是，御史贾继春上书辅臣曰：“天地之大德曰生，圣人之至德曰孝。先帝命诸臣辅皇上为尧、舜。夫尧、舜之道，孝弟而已矣。父有爱妾，其子终身敬之不忘；先帝之于郑贵妃三十余年，天下侧目之隙，但以笃念皇祖，涣然冰释。何不辅皇上取法，而乃作法于凉。纵云选侍原非淑德，夙有旧恨，此亦妇人女子之常态。先帝弥留之日，亲向诸臣谕以选侍产有幼女，歔欷情事，草木感伤，而况我辈臣子乎？伏愿下委曲调护，令李选侍得终天年，皇幼女不虑意外。”御史左光斗上言：“选侍既移宫之后，自当存大体，捐其小过；若复株连蔓引，使宫闱不安，是与国体不便，亦大非臣等建言初心。伏乞陛下正刘逊、李进忠法外，其余概从宽政。”疏入，上传谕内：“朕幼冲时，选侍气凌圣母，成疾崩逝，使朕抱终天之恨。皇考病笃，选侍威挟朕躬，传封皇后。朕心不自安，暂居慈庆，选侍复差李进忠、刘逊等，命每日章奏文书先奏选侍，方与朕览。朕思祖宗家法甚严，从来有此规制否？朕今奉养选侍于哕鸾宫，仰遵皇考遗爱，无不体悉。其李进忠等，事干宪典，原非株连，卿可传示遵行。”至是哕鸾宫灾，上谕选侍、皇妹俱无恙。

编　诏改万历四十八年为泰昌元年。

编　兵部尚书黄嘉善罢，命刑部尚书黄克缵摄兵部事，兼理戎政。

编　葬定陵。

编　以巡抚袁应泰经略辽东。

编　命兵科给事中朱童蒙往勘辽事。

纪　御史冯三元、张修德、给事中魏应嘉复论熊廷弼，廷弼复疏辨，上谕部科道：“魏应嘉、冯三元、张修德与熊廷弼互相奏扰，就著魏应嘉等前往辽镇会同彼处抚、按勘明具奏。”兵科杨涟等言：“从来奉旨行勘，就令各地方抚、按官勘报，或遣官会勘，未有即以言事之官勘所言之事者。就令勘得逼真，谁肯心服！乞收回成命，毋伤从来勘事之体。”上乃改命童蒙往。

编　征辅臣叶向高、朱国祚、史继偕、沈、何宗彦入。

编　特简礼部尚书孙如游入办事。

编　十二月，兵科都给事中杨涟疏请加恩李选侍及皇妹。

纪　涟上言：“臣初请李选侍移宫，盖以正体统而尊朝廷也。移宫之后，有倡言选侍徒跣踉跄欲自缢者，皇八妹失所遂投井者。事关他日不白之案，望陛下于皇弟、皇妹时时廑念，李选侍量加恩数，并祈传知部，以服中外之心。”疏入，上优诏答之。

编　大学士方从哲乞归，许之。





明鉴易知录卷十二


明纪


熹宗哲皇帝


编　辛酉，熹宗皇帝天启元年，春正月，兵科给事中杨涟予告回籍。

纪　涟以移宫一案，御史贾继春侵之，涟因乞归。

编　命吴宗达、黄立极、李标、钱谦益知诰敕。

编　闰二月，兵科朱童蒙勘辽还京。

纪　童蒙还奏略曰：“臣谨看得旧经略熊廷弼有挥霍之雄才，有沉毅之雅度，极其全力，固能担人之所不能担，骋其偏锋，亦能忍人之所最不忍。任事才十余月，而辽阳颓塌之城如新，丧胆之人复定，奉集、沈阳三空城，今且俨然重镇矣。曾几何时，而金汤鼎峙，恃以无恐，迄今民安于居，贾安于市，商旅安于途，使后之人因以为进战退守之地。臣入辽阳，官民士庶垂泣而思，遮道而愬，谓数万生灵皆廷弼一人之所留。是其精力在于此，其得谤亦在于此也。抑且督工修筑，刻期责报，缙绅子衿，役无割免，又束缚悍弁，斥逐庸吏，能无腾谤声乎！言官得之，风闻胪列入告。廷弼胜气相加，屡疏致辨，非所以待言官，亦非大臣所以自待。廷弼功在存辽，臣会同督臣文球、经臣袁应泰、抚臣薛国用、按臣张铨据实奏闻。”有旨：“辽事会勘已明，熊廷弼力保危城，功不可泯。因言求去，情有可原。今中外多事，用人方急，该部仍议及时起用，以为劳臣任事者劝。”

编　是月辛酉，大清兵克沈阳，总兵贺世贤、尤世功等皆死之。

纪　大清兵攻沈阳，世贤、世功出城力战，败还。明日，降人内应，城遂破，世贤、世功俱战死，总兵官陈策、童仲揆、石柱土官秦邦屏等皆力战而死。御史江秉谦上言：“自杨镐失律丧师，开、铁沦没，其情形危急，诚有百倍于此时者。乃熊廷弼受命田间，仓皇赴召，单骑出关，收拾余烬，城守经年，敌终不能躏入。何前此垂危之辽，敌不知其所攻？今此坚备之沈，我反失其所守？则廷弼之才识胆略，有大过人者矣！使廷弼得安其位，决不败坏至此。然昔之论廷弼者犹曰风闻，及查勘已明，而谗构复起。宁坏朝廷之封疆，必不肯消胸中之畛域；宁甘心以辽阳与仇敌，必不肯平气以议论宽劳臣！今日之事，何不持一疏以退敌邪？”

编　以刘宗周为礼部主事，王之寀为刑部主事，高攀龙为光禄寺丞。

编　大清兵克辽阳，经略袁应泰、巡按御史张铨等皆死之。

纪　时应泰已撤奉集、威宁诸军并力守辽阳，引水注壕，沿壕列火器，兵环四面，守备甚设。戊辰，大清兵薄城，应泰身督兵出城迎战，军败，应泰退宿营中。己巳，大清兵掘城西闸以泄壕水，分兵塞城东水口，击败明军，遂渡壕大呼而进。战良久，大清兵来益众，明兵败，望城而奔，杀、溺死者无算。

应泰乃入城，与张铨等分陴固守，诸监司高出、牛维曜、胡嘉栋、督饷郎中傅国并逾城遁。庚午，攻城急，应泰督诸军大战，又败。薄暮谯楼火，城中降人内应，大清兵从小西门入，城中大乱。应泰知事不济，叹息谓铨曰：“公无守城责，宜亟收拾余烬，为退守河西计，应泰死且不朽！”遂佩剑印自缢。铨亦以不屈死，守道何廷魁视其二女、二妾投井而后死，监军崔儒秀自缢于都司堂上。事闻，赠应泰兵部尚书，予祭葬，官其一子。

编　夏四月，辽东巡抚薛国用以病免，以参议王化贞为巡抚。

编　辽东死节诸臣张铨、崔儒秀、何廷魁、尤世功、秦邦屏等，各赠官、恤荫有差。

编　立妃张氏为皇后。

编　诏征前辽东经略熊廷弼赴京，御史冯三元、张修德、魏应嘉各降调，姚宗文革职为民。

编　命何宗彦入办事。进刘一燝、韩爌少保，兼太子太保，武英殿大学士。

编　秋七月，封乳母客氏为奉圣夫人，以其子侯国兴为锦衣卫指挥使。

纪　客氏故定兴民侯二妻也，年十八进宫，又二年而嫠，生子国兴。至是客氏封夫人，授国兴锦衣指挥御史。刘兰疏谏，以为恩礼所加，权势归之。不报。

编　复命熊廷弼经略辽东。

纪　廷弼至京，赐敕书、尚方剑，起日赐大红麒麟一品服，复赐宴都城外。

编　以兵部尚书王象乾建节蓟镇，行总督事。

编　辽东抚标练兵游击毛文龙克复镇江城堡。

编　八月，内侍魏忠贤矫杀前太监王安。

纪　忠贤初名进忠，肃宁人，少黠慧，无藉，好酒善啖，喜驰马，能右手执弓，左手彀弦，射多奇中。目不识丁而有胆力，猜很自用。尝与年少赌博，不雠，走匿市肆中，诸少年追窘之，恚甚，因而自宫。万历十七年，隶司礼监掌东厂太监孙暹。时熹宗为皇太孙，忠贤谨事之，导之宴游，甚得皇太孙欢心。孝和皇后，太孙生母也，忠贤夤入宫办膳，其介绍引进者魏朝。朝故属太监王安名下，安素刚正，主持一宫事，朝日誉忠贤，安善视之。朝初与太孙乳媪客氏私，忠贤亦通焉。光宗即位，册太孙为东宫，忠贤得充东宫典膳，客氏力也。光宗崩，东宫暂居慈庆，杨涟疏参及忠贤，忠贤无措，泣求魏朝于王安，力营救之。忠贤深德朝，结为兄弟。而两人皆客氏私人，上即位数月，一夕忠贤与朝争拥客氏于乾清宫暖阁，醉詈而嚣，声达御前，时上已寝，漏将丙夜，俱跪御榻前听上命。客氏久厌朝儇薄，而喜忠贤憨猛，上逆知之，乃退朝而与忠贤。忠贤卒矫旨发朝凤阳，缢杀之。自是得专客氏，而尾大不掉之患成焉。

初，上之立也，王安与诸大臣同受顾命，见忠贤侵权，欲重惩之，奏之帝。会御史方震孺上疏请逐客氏，帝乃令客氏出宫，忠贤发安鞫问。安诘责令其自新，忠贤得释。客氏夤缘复入宫，将甘心于安焉。时安奉旨掌司礼监，辞未赴，王体乾即欲起攘之，因忠贤以危言动客氏，忠贤遂嗾给事霍继华劾安，客氏从中附和之，于是矫旨革安职，而以体乾掌司礼监。忠贤必欲杀安，遂以刘朝提督南海子，而降安为南海净军，勒令自裁。安既死，而忠贤益无所惮矣。忠贤暗文义，乃取旧司礼监李永贞入备赞画，李实、李明道、崔文升各司监局，探上意为奸，忠贤自掌东厂。

编　九月，葬庆陵。

纪　上以客氏保护圣躬，命户部择田二十顷，以为护坟香火之用。魏忠贤侍卫有功，命工部以陵工成叙录。御史王心一奏言：“梓宫未殡，先规客氏之香火；陵工既成，强入忠贤之勤劳。于礼为不顺，于事为失宜。忠臣爱君，必防其渐。”上怒，责之。

编　冬十月，降吏科给事中侯震旸于外。

纪　初，客氏已出宫，复召入，震旸奏曰：“陛下于客氏始而徘徊眷注，稍迟其出犹可言也，出而再入不可言也。中涓群小，炀灶借丛，王圣宠而煽江京、李闰之奸，赵娆宠而媾曹节、王甫之祸，可为寒心！”上怒，降之。时御史王心一、倪思蕙等相继疏劾，皆谪降。

编　吏部尚书周嘉谟罢，大学士刘一燝回籍。

编　十一月，以都察院左都御史张问达为吏部尚书，刑部左侍郎邹元标为左都御史。

编　辽东经略熊廷弼驻劄右屯。

纪　廷弼奏言：“顷见兵部上疏，欲臣提兵出关，臣敢不出。惟是经略一出，观望非轻，西人视以为轻重，东敌视以为进退，兵将视以为勇怯。枢臣第知经略一出，足以镇定人心，不知无一兵之经略出，更足摇动人心也。前留援兵三千已尽出关矣，此外无一卒一骑，不知枢臣与臣何项兵马出关？又不知臣驻广宁，抚臣应驻何地？乞敕兵部速议，无使担安危之重臣，徒手出门，为敌所笑。”既而出关，驻劄右屯。

编　四川永宁宣抚使奢崇明叛。

纪　崇明性阴鸷，佯为恭顺，凡有征调，罔不应命。子奢寅有逆志。会以辽事急，征四方兵，崇明遂上疏请提兵三万赴援，遣其将樊龙、樊虎以兵至重庆。四川巡抚徐可求点核，汰其老弱发饷，饷复弗继，龙等遂鼓众反，杀可求。已而贼逼成都。御史薛敷政、左布政使朱燮元悉力捍御。贼围城久，岁且尽，会有俘民脱归者，言贼旦夕须旱船一决胜负。

编　壬戌，二年，春正月，四川左布政使朱燮元大破贼兵成都下，奢崇明及其子寅走。诏以燮元为四川巡抚。

纪　贼数千自林中大噪而出，视之，有物如舟，高丈许，长五百尺，楼数重，簟茀左右，板如平地。一人披发仗剑，上载羽旗，中数百人各挟机弩毒矢，牛数百头运石毂行，旁翼两云楼，俯视城中。燮元曰：“此吕公车也，破之非驳石不可。”驳石者，巨木为杆柱，置轴柱间，转索运杆，千钧之石飞击如弹丸，贼舟不得近。燮元复募敢死士，以大炮击牛，中其当轭者，牛骇返走，乘势纵击，败之。

裨将刘养鲲言：“有诸生范祖文、邹尉陷贼中，遣孔之谭来约，贼将罗乾象欲自拔效用。”燮元即遣之谭复往，至则与乾象俱来。燮元方卧戍楼，呼与饮；乾象衷甲佩刀，燮元不之疑，就榻呼同卧，酣寝达旦。乾象感激，誓以死报，许之，缒而出。后贼营举动，纤悉无不知者，乾象之力也。逾数日，又使牙将周斯盛诈降，诱其来，设伏待之。崇明果自至，伏起，获其从骑数人，崇明跳身免。乾象等内变，贼营四面火起，崇明父子拔营走，乾象皆来归。成都围解，贼归重庆。事闻，以燮元为巡抚。

编　大清兵渡河。

纪　先是，王化贞上疏请战，廷议赐化贞尚方剑便宜行事；化贞遂令总兵刘渠移军振武，而广宁遂空矣。

编　二月，大清兵下广宁，监军高邦佐死之。

纪　大清兵至振武，总兵刘渠方集阵，先锋孙得功乃王化贞心腹将也，未战，遽呼曰：“兵败矣！”率所部走降。渠略阵，马蹶被杀。西平守将罗一贯死之。得功入广宁谕军民降，封府库以待。化贞卧方起，参将江朝栋排闼入曰：“城中走空矣。”化贞股栗不知所为，索所坐马，已为左右窃去，仓皇乘朝栋马以行。及门，乱兵诃之曰：“尔不得出。”将缚之，朝栋后至，挥刀与斗，乃得出。

广宁既失，化贞所招敌骑大肆杀掠，难民西奔者十不存一二，弃老幼于途，蹂践死者相望。化贞从数十人走闾阳，适经略熊廷弼自右屯引兵至，化贞向廷弼哭，廷弼曰：“公不召募敌骑，不撤广宁兵于振武，当无今日。此时惟有护百万生灵入关，勿以资敌足矣！”乃整众西行。化贞与宁前道张应吾殿后，总督王象乾验放入关。

初，按臣方震孺在广宁，卧未起，闻抚臣走，亦单骑出奔，各道臣前后相继走，惟监军高邦佐沐浴衣冠望阙再拜，从容自缢，其仆高永从死焉。

编　诏辽东抚臣王化贞逮问，经臣熊廷弼回籍听勘。

纪　御史谢文锦疏言：“熊廷弼控扼山海，调度三方，广宁原非辖外，而必欲驱之右屯。初因边报紧急移驻闾阳，分兵应援，未为失策，迨至军民奔溃，与抚臣并辔而西，不能只身死敌，恶得无罪！王化贞专制一方，初意敌骑外助，辽人内应，侥幸奇功，不觉堕计，乃复守备不设，浪兵催战，弃广宁而奔，罪更何辞！然臣窃叹经臣责任虽重，事权实轻，不幸与兵部相忤，系手缚足，展布无由，欲图固守而不可得。抚臣意气既锐，荧惑复多，又不幸有兵部为主，言听计从，虽欲不战而不可得。是二臣之陷于刑辟者，皆尚书张鹤鸣致之也。”有旨：“广宁失守，经、抚罪无所逃。王化贞逮问，熊廷弼回籍听勘。”

编　以孙承宗为兵部尚书、东阁大学士，直文渊阁。

编　三月，以王在晋为兵部尚书，兼都察院右副都御史，经略辽、蓟、津、莱军务。

编　夏四月，会勘辽东经、抚熊廷弼与王化贞，并坐斩，诏从之。

纪　刑部尚书王纪、左都御史邹元标、大理寺卿周应秋会审熊廷弼、王化贞，狱成奏言：“王化贞全不知兵，用敌而反为敌用，用间而反为间用。叛逆如孙得功者，日侍左右而不悟。及敌骑尚在百里之外，而弃广宁如敝屣，安所逃罪，宜服上刑！熊廷弼才猷气魄，睥睨一世，往年镇辽而辽存，去辽而辽亡，关系非小。及再起经略，即缴有控扼山海之旨，识者已知其无意于广宁矣。抵关以后，微有可观，使广宁告急之日，廷弼仗义誓师，收余烬以图恢复，反败为功，死且不朽。计不及此，一闻大兵既败，先奔榆关，即有盖世之气，亦不足赎丧师失地之罪矣！若引从前经略观之，比之杨镐更多一逃，此之袁应泰反欠一死。如厚诛化贞而少宽廷弼，罪同罚异，非刑也，俱坐斩。”从之。

编　起杨涟为兵科都给事中。

编　礼部尚书孙慎行劾前大学士方从哲罪。

纪　慎行上言：“皇考宾天，缘医人进药不审，李可灼进红药两丸，乃原任大学士方从哲所进。夫丸不知何药物，而乃敢突以进。春秋许世子进药于父，父卒，世子自伤与弒，不食死，春秋尚不少假借，直书许世子弒君，然则从哲宜何如处焉？臣谓从哲纵无弒之心，却有弒之事，欲辞弒之名，难免弒之实，宜直书云‘方从哲连进红药两丸，须臾帝崩’，恐百口无能为天下万世解矣。乞将从哲速严两观之诛，李可灼严加拷问，置之极刑。”有旨：“会议具奏。”

编　五月，授毛文龙总兵官。

编　秋七月，贵州水西土目安邦彦叛。以太常寺少卿王三善为右佥都御史，巡抚贵州。

编　诏李可灼著法司究问，崔文升仍发遣南京。

纪　吏部尚书张问达、户部尚书汪应蛟会议：“孙慎行疏论方从哲，‘弒逆’二字何忍加之？但李可灼进药之后，适会皇考宾天，台臣王安舜疏请严究，从哲先票罚俸，继票养病去，失之太轻。从哲已认罪，自请削夺，为法任咎矣，若李可灼，应拏解法司究问。至崔文升先进大黄凉药，及可灼进红丸又不详察，可否应与可灼并正典刑？”上曰：“李可灼本不知医，希图侥幸，委应重处。方从哲票拟太轻，然心迹自明，何可轻议。可灼著法司究问，崔文升仍发遣南京。此事纷纭多日，今处分已定，大小臣工不得再生事端。”

编　以李若珪、杨涟并为太仆寺少卿。

编　八月，左都御史邹元标、副都御史冯从吾并致仕。

纪　兵科给事中朱童蒙疏劾元标、从吾醵金讲学，比之妖贼；元标、从吾致仕归。

编　冬十月，修撰文震孟、庶吉士郑鄤、太仆寺卿满朝荐并谪归。

纪　震孟上言勤政讲学之实，中云：“君臣相对如家人父子，则左右近习无缘可以蒙蔽。”疏入，魏忠贤不下，郑鄤复疏趣之曰：“经御览而留中，则非止辇转圜之义；不经御览而留中，必有藏伏奥援之奸。本朝故事，惟武宗及神宗末年有之。权珰炀灶，相顾太息，无可如何矣！”忠贤深恶之，承上观剧，摘震孟疏中“傀儡登场”语激怒上，时朝荐亦言之力，俱谪归。

编　十一月，以赵南星为都察院左都御史。十二月，以顾秉谦、魏广微为大学士，入阁办事。

编　以杨述中为川、贵总督。

编　癸亥，三年，春正月，安邦彦复纠奢寅父子，与云南土司安效良等率众数万，并力攻陆广。

纪　先是贵抚王三善以仓储空虚，欲因粮于敌，又诸军视贼过易；前锋杨明楷率兵渡河列营三十里外，一军屯陆广，向大方奢社辉；一屯鸭池，向安邦彦巢穴。至是，贼攻陆广，明楷奋勇接战，众溃，溺水死者数千，明楷陷贼中。贼乘胜赴鸭池，我兵退屯威清，三善收兵入城。土司苗仲见我军不利，复肆劫掠，自龙里至瓮城，尸横四十余里。

编　秋八月，诏开内操。

纪　开内操，钲鼓之声，喧阗宫禁。御史刘之凤上言：“虎符重兵，何可倒戈授巷伯之手？假令刘瑾拥甲士三千，能束手就擒乎？”御史李应升、黄尊素、宋师襄交章论之。尊素疏有“阿保重于赵娆，禁旅近于唐末”等语，魏忠贤尤恶之，皆矫旨切责。

忠贤自杀王安后，益骄横，设内操万人，衷甲出入。内监王进尝试铳上前，铳炸伤进手，上几危。光宗选侍赵氏与客、魏不协，矫旨赐死，选侍尽出光宗所赐珍玩列于庭，再拜投缳而绝。裕妃张氏方姙，膺册封礼，客氏谮于上，绝饮食，闭禳道中，偶天雨，匍匐掬檐溜数口而绝。成妃李氏诞二公主而殇。先是冯贵人尝劝上罢内操，客、魏恶之，矫旨贵人诽谤赐死，成妃从容为上言之；乃矫旨革封，绝饮食。成妃故鉴裕妃饥死，密储食物壁间，数日不死。魏、客怒少解，斥为宫人。皇后张氏素精明，魏、客惮之。后方姙，腰痛，客氏密布心腹宫人，奉御无状，陨焉。又于上郊天之日，掩杀胡贵人，以暴疾闻。

编　冬十月，以杨涟为左佥都御史，协理院事。

编　贵州巡抚王三善自将兵六万击安邦彦，大败之，邦彦遁走。

纪　三善直趋大方，沿途杀贼，降者相继。

编　十一月，王三善入大方，奢社辉及其子安位乞降，总督杨述中许之。

纪　时三善以元凶未穷，当用剿为抚，而述中一意主抚，议遂不合。三善驻大方，日久食尽，述中弗为援。安邦彦日夜聚兵自益，令其党陈其愚诈降；三善轻信之，多与参赞军务，由是纤悉尽知。

编　甲子，四年，春正月，王三善自大方还贵州，为贼党陈其愚所杀。

纪　其愚从三善行，忽传其愚山后遇贼，三善勒马回视，其愚故纵辔冲三善堕地。三善知有变，将帅印付家人，属令护持先去，即抽袜中小刀自刎，颈皮已破，其愚下马夺其刀，贼蜂拥而至，三善骂贼不屈，贼割其首去。事闻，杨述中回籍听勘。既而监军御史傅宗龙获陈其愚，诛之。

编　三月，以蔡复一为川、贵总督，兼巡抚贵州，赐尚方剑。

编　荫魏忠贤弟侄一人锦衣百户。

编　夏五月，以许显纯掌北镇抚司理刑。

编　六月，左副都御史杨涟疏劾魏忠贤二十四大罪。

纪　涟言：“忠贤原一市井亡赖人耳，中年净身，夤入内地，初犹谬为小忠、小信以幸恩，既而敢为大奸、大恶以乱政。祖宗之制，以票拟托重臣，责无他委，自忠贤擅权，旨意多出传奉，径自内批，坏祖宗二百年来之政体，大罪一也。刘一燝、周嘉谟同受顾命之大臣也，忠贤急于翦己之忌，不容陛下不改父之臣，大罪二也。先帝一月宾天，进御、进药之间实有隐恨。执春秋讨贼之义者孙慎行也，明万古纲常之重者邹元标也，忠贤一则逼之告病去，一则嗾言官论劾去。顾于护党气殴圣母之人，曲意绸缪，终加蟒玉以赠其行。亲乱贼而雠忠义，大罪三也。王纪、钟羽正先年功在国本，及纪为司寇，执法如山，羽正为司空，清修如鹤，忠贤一则使人交谇于堂，辱而迫之去，一则与沈交构，陷之削籍去。必不容盛时有正色立朝之直臣，大罪四也。国家最重无如枚卜，忠贤一手握定，力阻前推之孙慎行、盛以弘，更为他辞以锢其出。是真欲门生宰相乎？大罪五也。爵人于朝，莫重廷推，去岁南太宰、北少宰所推皆点陪贰，致一时名贤不安位去。颠倒有常之铨政，掉弄不测之机权，大罪六也。圣政初新，正资忠直，乃满朝荐、文震孟等九人，抗论稍忤忠贤，传奉尽令降斥，屡经恩典，竟阻赐环。长安谓陛下之怒易解，忠贤之怒难调，大罪七也。然犹曰外廷之臣子也；传闻宫中有一旧贵人，以德性贞静荷上宠注，忠贤恐其露己骄横，谋之私比，托言急病，立刻掩杀。是陛下且不能保其贵幸矣，大罪八也。犹曰无名封也；裕妃以有喜得封，中外欣欣相告，忠贤以抗不附已，属其私此，矫旨勒令自尽。是陛下不能保其妃嫔矣，大罪九也。犹曰在妃嫔也；中宫有庆，已经成男，乃绕电流虹之祥，忽化为飞星堕月之惨，传闻忠贤与奉圣夫人实有谋焉。是陛下不能保其子矣，大罪十也。先帝在青宫四十年，操心虑患，所以护持孤危者，仅王安一人耳。陛下仓猝受命，拥卫防护之中，亦不可谓无微忠。而忠贤以私忿矫旨掩杀于南海子。是不但雠王安，而实敢于雠先帝之老仆与陛下老犬马，略无顾忌，大罪十一也。今日奖赏，明日祠额，要挟无穷，王言屡亵。近又于河间府毁人房屋以建牌坊，镂凤雕龙，干云插汉，又不止于茔地擅用朝官规制，僭拟陵寝而已，大罪十二也。今日荫中书，明日荫锦衣，金吾之堂，口皆乳臭，诰敕之馆，目不识丁，如魏良弼、魏良材、魏良卿等，五侯七贵，何以加兹？大罪十三也。因立枷之法以示威，枷号家人者，欲扳陷皇亲也；扳陷皇亲者，欲动摇三宫也。当时若非臣力持，椒房之戚，又兴大狱矣，大罪十四也。良乡生员章士魁，以争煤窑伤其坟脉，托言开矿而致之死。假令盗长陵一抔土，何以处之？赵高鹿可为马，忠贤煤可为矿，大罪十五也。伍思敬、胡遵道以侵占牧地细事，而径置囚阱，草菅士命，使青磷赤壁之气，先结于璧宫泮藻之间，大罪十六也。科臣周士朴执纠织监一事，原是在工言工，忠贤竟停其升迁，使吏部不得专其铨荫，言官不敢司其封驳。大罪十七也。北镇抚臣刘侨不肯杀人媚人，自是在刑言刑，忠贤以其不善锻炼，竟令削籍。明示大明之律令可以不守，而忠贤之律令不可不遵，大罪十八也。科臣魏大中到任已奉明旨，鸿胪寺传单忽传诘责，及科臣覆奏，台省交章，又再亵王言。而煌煌天语，朝夕纷更，令天下后世视陛下为何如主？大罪十九也。东厂原以察奸细非常，不以扰平民也，自忠贤受事，鸡犬不宁。野子傅应星等为之招摇引纳，陈居恭为之鼓舌摇唇，傅继教为之投罟设网，片语违忤，驾帖立下。如近日之逮中书汪文言，不从票，不令知，而傅应星等造谋告密，日夜未已，势不至于兴同文之狱，刊党锢之碑不已者。当年西厂汪直之僭，恐未足语，此大罪二十也。前韩宗功潜入长安侦探虚实，往来忠贤私房之家，事露始令避去，大罪二十一也。祖制不蓄内兵，原有深意，忠贤创立内操，使羽党盘踞其中，安知无大盗、刺客、深谋不宄之人，识者每为寒心。昔刘瑾招纳亡命，曹吉祥倾结达官，忠贤盖已兼之，大罪二十二也。忠贤进香涿州，警跸传呼，清尘垫道，人人以为驾幸涿州。及其归也，以舆夫为迟，改驾驷马，羽幢青盖，夹护环遮，则已俨然乘舆矣，大罪二十三也。盖宠极则骄，恩多成怨。闻今春忠贤走马御前，陛下曾射杀其马，贷忠贤以不死。忠贤不自畏罪请死，且进有傲色，退有怨言，朝夕堤防，介介不释。从来乱臣贼子，只争一念放肆，遂至收拾不住，奈何养虎兕于肘腋间乎！此又寸脔忠贤，不足尽其辜者，大罪二十四也。凡此逆迹，左右既畏而不敢言，外廷又皆观望而不敢言，即或内廷奸状败露，又赖有奉圣客氏为之弥缝其罪戾，而遮饰其回邪。举朝内外，但知有忠贤不知有陛下。且如忠贤已往涿州矣，一切事情必星夜驰请意旨，票拟必忠贤到始敢批发，嗟嗟天颜咫尺之间，忽漫不请裁，而驰候忠贤意旨于百里之外，事势至此，陛下威灵尚尊于忠贤邪！”疏入，忠贤亦惧祸，泣诉上前，客氏又从中委曲调之，遂令魏广微条旨。广微素固结忠贤，附为同姓，涟疏中复有“门生宰相”语，广微恨之。是时忠贤亦有疏辞厂，疏先下，备极温谕。次日乃下涟疏，切责不少贷。诸臣无不愤激，继涟申奏者不下百余疏，无不危悚激切，俱不听。

编　秋七月，大学士叶向高予告回籍。封光宗选侍傅氏为懿妃，李氏为康妃。

编　九月，大学士孙承宗请贷杨镐、熊廷弼、王化贞死，许之。

纪　承宗出关视师，请宽累臣杨镐、熊廷弼、王化贞死罪，遣戍效用。上许待以不死。

编　冬十月，降吏科都给事魏大中、吏部员外夏嘉遇、御史陈九畴三级，调外。吏部尚书赵南星、左都御史高攀龙乞罢，许之。

纪　大学士韩爌力争，不报，南星等狼狈去国。

编　削吏部左侍郎陈于庭、右都御史杨涟、左佥都御史左光斗籍。

纪　赵南星之去也，铨部以陈于庭代署，西台以杨涟代署，俱留中。及会推冢宰，涟以注籍不与，其所会推乔允升、冯从吾、汪应蛟，上仍以南星私人责之，井责杨涟、河南道御史袁化中，一时尽去，部署为空。

编　十一月，加援辽总兵官毛文龙左都督，赐银币。

编　以崔景荣为吏部尚书。改户部尚书李宗廷掌都察院事。以徐兆魁为吏部左侍郎。

编　十二月，复逮汪文言。

编　乙丑，五年，春正月，起崔呈秀复为御史。

纪　呈秀为高攀龙所纠，乃微服叩赂魏忠贤，愿为忠贤子，呼之以父。忠贤大悦，遂出中旨免其勘，起用。时忠贤窃柄，动曰中旨，兵科给事中李鲁生阿忠贤意，上言“执中者帝，宅中者王，旨不自中出而谁出？”时论鄙之。

编　罢礼部侍郎何如宠、右谕德缪昌期。削太仆寺少卿刘宗周。起用阮大成等十一人。

编　二月，大理寺丞徐大化劾杨涟、左光斗。

纪　大化奏涟、光斗党同伐异，招权纳贿；命俟汪文言逮至鞫之。

编　削御史周宗建、李应升、黄尊素、张慎言籍。

纪　工部主事曹钦程复劾赵南星、周宗建、张慎言、李应升、高攀龙、黄尊素、邹维涟、魏大中，大约诬以受熊廷弼赂，以汪文言为之证。

编　夏四月，给事中霍维华疏论梃击、红丸、移宫三案。

纪　霍维华上疏论三案，其略曰：“选侍之请封也，请封妃也；妃之未封，而况于后；请之不得，而况于自后；不妃不后，而况于垂帘。臣谓宫不难移也，王安等故难之也。难移宫者，所以重选侍之罪，而张拥戴之功。神祖册立东宫稍迟，诸臣群起而争之，然笃爱震器，始终不渝。倘果如奸邪所称，废立巫蛊之谋，则九阍邃密，乃藉一风癫之张差，有是理乎？非神祖、先帝慈孝无间，王之寀、陆大受同恶相济，开衅骨肉矣。神祖升遐，先帝哀毁，遽发夙疾，而悠悠之口，致疑于宫掖，岂臣子所忍言，孙慎行借题红丸，诬先帝为受鸩，加从哲以弒逆，邹元标、钟羽正从而和之。两人立名非真，晚节不振，委身门户，败坏生平。伏乞严谕纂修诸臣，以	存信史。”已而三朝要典成，魏忠贤矫宸翰弁之。

编　五月，命锦衣卫指挥掌北镇抚事许显纯勘问汪文言狱。

纪　辞连赵南星、杨涟、左光斗、魏大中、缪昌期、袁化中、惠世扬、毛士龙、邹维涟、邓汉、卢化鳌、夏之令、王之寀、钱士晋、徐良彦、熊明遇、施天德等。已而忠贤矫旨命显纯复讯之，于是周朝瑞、黄龙光、顾大章并以求缓杨、熊狱入焉。

初，文言再下诏狱，锻炼两月余弗屈，有旨杖之百，其甥悲失声，文言叱曰：“孺子真不才，死岂负我哉，而效儿女子相泣邪！”至是下狱，严鞫者四，酷刑备加，弗屈如故，最后不能堪，始仰视许显纯曰：“吾口终不似汝心，任汝巧为之，我承焉可也。”显纯诬魏、周诸人以赃，文言蹶起曰：“天乎冤哉！以此蔑清廉之士，有死不承！”

编　秋七月，下杨涟、周朝瑞、左光斗、顾大章、袁化中于北镇抚司。

纪　初，狱上，拟涟以移宫一案。许显纯等相与谋，谓不可，入移宫则罪名不大，不假借封疆则难与追赃，遂坐以受熊廷弼贿。涟等不肯承，而显纯棰楚甚酷，无生理。左光斗曰：“彼杀我有两法，乘我之不服而亟鞫以毙之，又或阴害于狱中，徐以病闻耳。若初鞫辄服，即送法司，或无死理。”于是靡焉承顺，遂五日一比，惨毒更甚，见者无不切齿流涕。

编　八月，御史张讷请废天下书院。

纪　讷上书论东林书院，诋邹元标、孙慎行、冯从吾、余懋衡；俱削籍。

编　副都御史杨涟卒于狱。

编　吏科都给事魏大中卒于狱，其子学洢死之。

编　决熊廷弼于市。

编　佥都御史左光斗卒于狱。

编　九月，赐魏忠贤印，文曰“顾命元臣”，客氏印，文曰“钦赐奉圣夫人”。

编　顾大章下狱卒。

编　冬十月，皇子生。

编　以兵部尚书高第经略辽东。

编　十一月，戍赵南星于振武卫。

编　以崔呈秀为工部右侍郎。

纪　时殿工兴，魏忠贤借督工，无日不与呈秀屏人密语，呈秀授党人姓名如天鉴等录，忠贤奉为圣书。天鉴录首列东林叶向高、韩爌等十六人，次列东林之党孙鼎相、徐良彦等六人，又列真心为国不附东林顾秉谦、魏广微等十七人。同志录者陈宗器、韩维思、黄尊素、李应升、贺烺等十八人。点将录者首天罡星托塔天王李三才、及时雨叶向高、浪子钱谦益、圣手书生文震孟、白面郎君郑鄤、霹雳火惠世扬、大刀杨涟、智多星缪昌期等三十六人，地煞星神机军师顾大章、旱地忽律游大任、鼓上蚤汪文言等七十二人。

编　丙寅，六年，春三月，辽东经略高第以病免。

编　以王之臣总理辽东、蓟镇、天津、登莱等处军务。

编　以宁前道袁崇焕巡抚辽东。

编　逮前吏部主事周顺昌下狱，杀之。

纪　顺昌，吴县人，时缇骑出，魏大中被逮过吴，顺昌周旋累日，临别涕泗，即以女许配其孙允。缇骑趣大中行，语侵顺昌，顺昌张目叱之曰：“若不知世间有不畏死男子邪！若曹归语而忠贤，我即故吏部郎周顺昌也。”大中下狱，御史倪文焕即以缔婚事劾顺昌，削籍。内臣李实复疏参顺昌、高攀龙、李应升、黄尊素、周宗建五人，俱矫旨逮系。缇骑挟威横行，所至索金数千。宗建逮行未三日，而逮顺昌者复至，吴中沸然，士民素德顺昌，闻其逮不胜冤愤。吴令陈文瑞，顺昌所拔士也，夜半叩户求见，抚床为恸。顺昌曰：“吾固知诏使必至，此特意中事耳，毋效楚囚对泣，”颜色不变。语良久，令请顺昌入治装，举家号恸。顺昌改囚服出门，士民拥送者不下数千人。顺昌出赴使署开读。巡抚毛一鹭至署，诸生五六百人王节、杨廷枢、刘羽仪、文震亨等遮中丞，恳其疏救。一鹭流汗，不能出一语。缇骑见议久不决，厉声曰：“东厂逮人，鼠辈何敢置喙！”于是市人颜佩韦等前问曰：“旨出朝廷，乃东厂邪！”缇骑曰：“旨不出东厂将谁出？”众怒，哄然而登，丛殴缇骑，立毙一人。顺昌步诣府署，手书别亲友，以是月二十六日行，人无知者。就诏狱，许显纯拷比倍酷，身无完肤，骂不绝口。显纯令狱卒私殒之。临死短章，祈以尸谏，狱卒见而毁焉。

编　水西苗老虎阿引等杀贼翁奢寅来降。

编　夏六月，浙江巡抚潘汝祯请为魏忠贤建祠宇，乞赐额；从之。

纪　时汝祯疏先至，而巡按刘之侍疏迟至一日，忠贤怒，削夺之。

编　臣顾秉谦进三朝要典。

编　秋八月，我大清太祖高皇帝崩。

编　九月，我大清太宗文皇帝即位。

编　苏、杭织造李实奏建魏忠贤祠宇成，乞命杭州卫百户沈尚文等永守祠宇，世为祝禧崇报；从之。

纪　祠建于西湖之麓，备极壮丽，臣缙绅施凤来撰记，张瑞图书丹，赐额曰“普德”。子衿微有反唇者，则守祠之竖丛殴之。自是四方效尤，几遍天下。各曲意献媚，务穷工作之巧。攘民田墓，伐人树木，无敢发声。其上食享祀，一如王公。像以沉香木为之，眼耳口鼻手足宛转一如生人，腹中肺肠皆以金、玉、珠宝为之，衣服奇丽，髻上穴空其一以簪四时香花。一祠木像头稍大，小竖上冠不能容；匠人恐，急削而小之以称冠焉，小竖抱头恸哭，责匠人。

编　皇子薨。大学士顾秉谦回籍。

编　冬十月，以霍维华为太仆寺卿，毛一鹭为南京兵部右侍郎。





明鉴易知录卷十三


明纪


熹宗哲皇帝


编　丁卯，七年，春正月，我大清太宗文皇帝天聪元年。

编　削翰林陈仁锡、文震孟、郑鄤籍。拟孙文豸罪，坐斩。

纪　文豸，仁锡戚也，尝作策论嘲时，魏忠贤知之，因诬文豸造妖言，谤朝政，置重辟。所指妖言者，则韩愈原道篇、钦天监步天歌也。先是仁锡在讲筵因王恭厂火灾，又见正人屠戮，忠贤竭土木不休，讲时不避忌讳；忠贤怒，遂命许显纯拟文豸狱，词连仁锡等，因削职，追夺诰命。

编　夏五月，大清兵围锦州城，分兵围宁远，俱不克而还。

编　六月，海寇郑芝龙等犯闽山、同山、中左等处。

编　秋七月，以田吉为兵部尚书，霍维华为蓟、辽总督。

编　八月，起复崔呈秀为兵部尚书、少傅兼太子太傅，仍兼都察院左都御史。

编　帝崩。

纪　上不豫。时魏忠贤张甚，中外危惧。上召皇弟信王入，谕以当为尧、舜之君，再以善事中宫为托，及委用忠贤语。信王出，上崩。忠贤自出迎王入，王危甚，袖食物以入，不敢食大官庖也。是时群臣无得见王者，王秉烛独坐。或曰忠贤欲自篡，而崔呈秀以时未可，止之。

编　信王由检即位。

纪　王即位于中极殿，受百官朝，毋贺，朝时忽天鸣。

编　九月，东厂太监魏忠贤乞辞位，不许；奉圣夫人客氏出外宅。

编　冬十一月，安置魏忠贤于凤阳，籍其家。

纪　初，上神明默操，忠贤党与林立，莫发其奸。御史杨维垣首纠崔呈秀，语侵忠贤，而崔、魏之势衰。后工部主事陆澄源、兵部主事钱元悫直攻忠贤，贡生钱嘉征上数忠贤十大罪。忠贤不胜愤，哭诉于上，上命内侍读嘉征疏使听之，忠贤震恐丧魄。客、魏相倚，知信邸内监徐应元为上所任，忠贤屈身事之，馈以货，告之辞东厂印，援为后劲，应元果为间。至是谪忠贤凤阳司香祖陵，籍客、魏二氏，安置徐应元于显陵，寻谪戍。

编　魏忠贤、客氏伏诛。

纪　上谕兵部曰：“逆恶魏忠贤擅窃国柄，诬陷忠良，罪当死，姑从轻降发凤阳，不思自惩，素蓄亡命之徒，环拥随护，势若叛然。令锦衣卫擒赴，治其罪。”忠贤宿阜城尤氏邸舍，其党密报上旨，知不免，夜自经。

命太监王文政严讯客氏，得宫人姙身者八人，盖出入掖庭多携其家侍媵，冀如吕不韦、李园事也。上大怒，立命赴浣衣局掠死。侯国兴、魏良卿等俱伏诛。

编　追复太监王安官，予祭葬、立祠。

编　以钱龙锡、杨景辰、来宗道、李标、周道登、刘鸿训并为礼部尚书、东阁大学士。

编　罢苏、杭织造。

编　命削田尔耕籍，籍其家。

纪　户部员外王守履奏逆党文臣崔呈秀、田呈、吴淳夫、李夔龙、倪文焕为“五虎”，武臣田尔耕、许显纯、孙云鹤、杨寰、崔应元为“五彪”，乃命籍尔耕家。尔耕贪婪，好罗织诸臣，榜撩惨毒，皆尔耕为之。

编　释大理寺少卿惠世扬、御史方震孺狱。

编　罢各道镇守内臣。

纪　上谕兵部：“先朝于宣、大、蓟、辽东江之地，分遣内臣协镇，二柄两操，甚无谓也，且宦官观兵，古来有戒，其概罢之。”





怀宗端皇帝


编　戊辰，怀宗皇帝崇祯元年，春正月，召前兵部尚书霍维华。

纪　维华辞敕命，且述忤珰始末，荐周道登、郭巩；不允辞。

编　许显纯、田尔耕伏诛。

纪　法司追论魏忠贤等罪，上命磔忠贤尸于河间，斩崔呈秀于蓟州，又戮客氏尸，寻复诛显纯、尔耕，天下快之。

编　命内臣俱入直，并受命不许出禁门。

编　二月，以侍读学士温体仁直经筵日讲。免杨涟、熊廷弼等诬赃。

编　三月，以周延儒为礼部右侍郎。

编　夏四月，起袁祟焕为兵部尚书，兼右副都御史，总督蓟、辽、登、莱、天津军务。

编　五月，戎政尚书霍维华罢。

纪　兵部推维华署督师事。工科给事中颜继祖上言：“维华狡人，珰炽则附珰，珰败则攻珰。击杨、左者，维华也。杨、左逮而阳为救者，亦维华也。以刑科给事中，三年躐致尚书，无叙不及，有赍必加，即维华难以自解。乞褫革以儆官邪。”遂罢维华行边，寻免官归。

编　光禄寺卿阮大成罢。

纪　大成与左光斗同里，有隙。天启四年吏科都给事中阙，宜补大成，廷议以大成贪邪，遂授魏大中，其后左、魏被陷，皆大成意也。至是，御史毛羽健劾其党邪，明年追削籍。

编　兵科给事中李鲁生、太仆寺少卿李蕃罢。

纪　鲁生当魏忠贤时迎合中旨，倡为执中之说。蕃督学建忠贤祠。至是，给事中颜继祖、御史王之朝劾罢之。鲁生、蕃故与礼科给事中李恒茂号“三李”，谣曰：“官要起，问三李。”

编　编修倪元璐追论大学士顾秉谦、魏广微媚珰；夺恩荫，广微寻削籍。

编　六月，兵部议招海盗郑芝龙。

编　是月，大清兵入内地，毁锦州、杏山、高桥三城。

编　秋七月，袁崇焕入朝。

纪　召见平台，慰劳甚至。问以方略，对曰：“陛下假臣便宜计五年，全辽可复。”上曰：“五年复辽，朕不吝封侯之赏，卿其努力！”臣刘鸿训等请收还王之臣、满桂尚方剑以赐祟焕，令便宜行事。上从之。

编　九月，郑芝龙降于巡抚熊文灿。

编　冬十一月，府谷民王嘉胤倡乱，延安人张献忠从之。

纪　是岁延安大饥，嘉胤作乱，献忠从之。献忠阴谋多智，贼中号“八大王”，其部最强，旁掠延安诸郡邑。

编　起朱燮元仍总督贵、湖、云、川、广五省军务。

编　十二月，米脂人李自成起为盗。

纪　延安饥，不沾泥、杨六郎、王嘉胤等掠富家粟，有司捕之急，遂揭竿为盗。自成性狡黠，善走，能骑射。家贫，为驿书，往投焉。已而参政洪承畴击贼，破之，不沾泥等相次俘获，自成走匿山泽间，得免。

编　己巳，二年，夏四月，秦、晋饥，盗起。

纪　朝臣捐俸助饷，上曰：“诸臣兴利除害，国家受益多矣，何必言助。”

编　袁崇焕杀左都督毛文龙。

编　秋七月，以司礼太监曹化淳提督东厂。

编　八月，总督贵、湖、云、川、广五省军务朱燮元讨奢崇明、安邦彦，诛之。

纪　时燮元檄滇兵下乌撒，蜀兵出永宁，扼各路要害，而亲帅大军驻陆广，逼大方。崇明号大梁王，邦彦号四裔大长老，歹费小、阿乌继、阿鲊怯等各号元帅，悉力趋永宁，先犯赤水。谍知之，燮元授意守将许成名佯北，诱贼深入，度贼已抵永宁，分遣林兆鼎从三岔入，王国祯从陆广入，刘养鲲从遵义入。邦彦分兵四应，力不支；罗乾象复以奇兵绕出其背，急击之，贼大惊溃，崇明、邦彦等皆被创，汉兵斩其首以献。

燮元不欲穷兵，乃移檄安位，赦其罪，许其归附。而位竖子，不能自决，其群下复谋合溃兵拒明。燮元乃大会诸将曰：“水西多山险，丛箐篁，蛮烟僰雨，莫辨昼夜，深入难出，以此多败。当与诸君扼其要害，四面迭攻，渐次荡除，使贼乏粮，将自毙。”于是焚蒙翳，剔岩穴，截溪流，发劲卒，驰骋百余里，或斩樵牧，或焚积聚，暮还归屯，贼益不能测。凡百余日，所得首功万余级，生口数万。每得向导，辄发窖粟就食，而贼饥甚。刘养鲲遣其客入大方，烧其宫室，悬榜而出。安位大恐，乞降，燮元为奏请，诏许之。

编　冬十月，我大清太宗亲率兵入边，蒙古诸部贝勒、台吉皆以兵会。

编　李自成称闯将。

纪　都城警，诏天下勤王。山西巡抚耿如杞入援，兵溃于涿鹿，叛走秦、晋间山谷，李自成出与之合，旬日间众至万余。推高迎祥为首，称闯王，转寇山西、河南，贼中称自成为闯将。九年，官军击迎祥，斩之，群盗推自成为主。

编　十一月，大清兵南下，京师戒严。

纪　始遣乾清宫太监王应朝监视行营，太监冯元升核军讫，始下户部发饷。又命太监吕直劳军。

编　十二月，逮蓟、辽总督袁崇焕下狱。

编　以礼部侍郎周延儒为礼部尚书、东阁大学士。

编　是月，大清兵北去，京师解严。

编　庚午，三年，春正月，大学士韩爌罢。复故大学士张居正荫，赐故都督戚继光表忠祠。命洪承畴巡抚延绥。

编　二月，我大清太宗遣使持书至明议和。

纪　书言：“满洲国皇帝致书明国皇帝：惟师旅频兴，互相诛戮，天之生民，罹祸实甚，言念及此，欲盟诸天地，共结和好，使两国获享太平。不然，何时止息兵戈，以几治安邪？故特遣使持书议和，惟明示之。”又与锦州将士书，令其申奏和议，于是班师。

编　三月，大清兵抵辽河，还沈阳。

编　夏六月，进礼部尚书温体仁东阁大学士。

编　王嘉胤陷黄甫川、清水二营，遂据府谷。

纪　洪承畴与总兵杜文焕围之，贼夜劫营，官兵击败之。

编　王嘉胤等掠延安、庆阳，城堡多陷。

纪　总督杨鹤主抚，不以闻，与陕抚刘广生遣官持牌四出招贼，贼魁黄虎、小红娘、一丈青、龙江水、掠地虎、郝小泉等俱给牒免死，安置延绥、河西，但不焚杀，其劫掠如故，民罹毒益甚。有司莫敢告，而寇患成于此矣。

兵科给事中刘懋上言：“秦之流贼非流自他省，即延、庆之兵丁土贼也。边盗倚土寇为向导，土寇倚边盗为羽翼。六七年来，韩、蒲被掠，其数不多，至近年荒旱频仍，愚民影附，流劫泾、原、富、耀之间，贼势始大。当事以不练之兵剿之，不克，又议抚之。其剿也，所斩获皆饥民也，而真贼饱掠以去矣。其抚也，非不称降，聚众无食，仍出劫掠，名降而实非降也。且今斗粟金三钱，营卒乏食三十余月，即慈母不能保其子，彼官且奈兵民何哉？且迩来贪酷成风，民有三金不能供纳赋之一金，至于捕一盗而破十数人之家，完一赎而倾人百金之产，奈何民不驱为盗乎？若营兵旷伍，半役于司道，半折于武弁，所馀老弱，既不堪战，又不练习，当责督抚清汰操练，以备实用也。”

编　山西流贼破蒲州、潞安。

编　冬十月，王嘉胤陷清水营，杀游击李显宗，复陷府谷。

编　十二月，盗神一元破宁塞，据之，杀参将陈三槐，围靖边，遂陷柳树涧、保安等城。

编　辛未，四年，春正月，刑科给事中吴执御请罢理财、加派等事，不听。

纪　执御言：“理财、加派，不得已而用之，未有年余不罢者。捐助、搜括二者，尤难为训。”上曰：“加派原不累贫，捐助听之好义，惟搜括滋奸，若得良有司奉行，亦岂至病民乎！”

编　神一元陷保安，副总兵张应昌击败之。

纪　一元死，弟一魁领其众。

编　命御史吴甡赍金赈陕西饥荒，招抚流盗。

编　二月，神一魁围庆阳。

纪　宜君贼赵和尚等各分犯，不知其数。

编　三月，贼帅孙继业、茹成名等诣总督杨鹤降。

纪　贼六十余人来降，鹤受之。设御座于固原城楼上，贼跪拜，呼万岁。因宣圣谕，令设誓，各解散，或归伍，或归农。自此群盗视总督如儿戏矣。

编　夏五月，我大清太宗定官制，设立六部。

编　神一魁降于总督杨鹤。

纪　一魁降，鹤责数其罪，俱伏谢。一魁有战骑五千，鹤侈其事，上言乞赐数万金赈济。时宜君、雒川盗蜂起，鹤又止巡抚练国事北征，宜、雒贼亦求抚于国事，从之，其胁从饥民各给牒回籍，首领置军中。省臣劾宣、大总督魏云中、陕西总督杨鹤恇怯玩寇，上切责云中等平盗自赎。时言官交论鹤，鹤疏引咎。

编　六月，副总兵曹文诏击斩王嘉胤于阳城，贼复推王自用为首。

纪　自用号曰紫金梁，其党自相名目，有老回回、八金刚、闯王、闯将、八大王、扫地王、闯塌天、破甲锥、邢红娘、乱世王、混天王、显道神、乡里人、活地草等，分为三十六营。

编　秋七月，逮总督陕西三边都御史杨鹤下刑部狱，论戍边。

编　八月，我大清太宗亲统诸军入边至旧辽河而营，蒙古贝勒各率兵来会。

编　九月，以洪承畴总督三边，张福臻巡抚延绥。

编　命太监张彝宪总理户、工二部钱粮，唐文征提督京营戎政，王坤往宣府，刘文忠往大同，刘允中往山西，各监视兵饷。

编　给事中吴执御劾大学士周延儒疏，留中。

纪　执御论延儒：“揽权壅蔽，私其乡人，塘报奏章，一字涉边疆盗贼，辄借军机密封下部，明畏廷臣摘其短长，他日败可以捷闻，功可以罪案也。陛下习见延儒摘发细事，近于明敏，遂尔推诚，抑知延儒特借此以行其私乎？”上切责之。执御劾疏凡三上，俱留中。

编　冬十月，命太监监军。

纪　王应朝往关宁，张国元往蓟镇东协，王之心中协，邵希韶西协。

编　十一月，以太监李奇茂监视陕西茶、马，吴直监视登岛兵饷。

纪　初，上既罢诸内臣，外事俱委督抚。然上英察，辄以法随其后，外臣多不称任使者。崇祯二年，京师戒严，乃复以内臣视行营。自是衔宪四出，动以威倨上官，体加于庶司，群相壅蔽矣。

编　张献忠率众降于三边总督洪承畴。

编　壬申，五年，春正月，延绥贼陷宜君，复陷保安、合水。

纪　贼伪为米商入宜君，遂陷之。复陷保安、合水，流入山西者陷蒲州、永宁，大掠四出。山西巡按御史罗世锦归咎于秦，谓“以邻为壑”。给事中裴君赐，晋人也，上言“责成秦之抚镇驱之回秦，而后再议剿抚。”盖当事之无定见如此。

编　洪承畴请留陕西饷银二十万资剿费，并以劝农，从之。

编　三月，削工部右侍郎高弘图籍。

纪　弘图上言：“臣部有公署，中则尚书，旁列侍郎，礼也。内臣张彝宪奉总理两部之命，俨临其上，不亦辱朝廷而亵国体乎？臣今日之为侍郎也，贰尚书，非贰内臣，国家大体，臣固不容不慎，故仅延之川堂相宾主，而公座毋宁已之，虽大拂彝宪意，臣不顾也。且总理公署，奉命别建，则在臣部者宜还之臣部，岂不名正言顺而内外平。”上以军兴，饷事重，应到部验核，不听。弘图遂引疾求去，疏七上，竟削籍。

编　三边总督洪承畴等击贼，大败之。斩贼首可天飞，擒其党郝临庵、独行狼，诛之。

纪　先是，延西诸寇，承畴偕曹文诏先后清荡，而铁角城乃边盗薮，郝临庵、可天飞为官军所败，独行狼跳入其伍，耕牧铁角城，为持久计。闻他盗尽平，甚惧。承畴、文诏击破之，斩可天飞，其二贼亦生得，就诛，军声益振。文诏忠勇善战，承畴与下同甘苦，得士卒心，转战四载，斩级三万，西人稍稍休息，然亦惫甚矣。

陕西原任通政使马鸣世奏曰：“三秦为海内上游，延安、庆阳为关中藩屏，榆林又为延、庆藩篱，无榆林必无延、庆，无延、庆必无关中矣。乃自盗发以来，破城屠野，四载于兹，良以盗众我寡，盗饱我饥，内鲜及时之饷，外乏应手之援。揆厥所由，缘庙堂之上，以延、庆视延、庆，未尝以全秦视延、庆；以秦视秦，未尝以天下安危视秦。而且误视此流盗为饥民，势焰燎原，莫可扑灭，若非亟增大兵，措大饷，为一劳永逸之计，恐官军骛于东，贼驰于西，师老财匮，揭竿莫御，天下事尚忍言哉！乞敕所司亟措饷二十万，给民牛、种，为兵士犒赏，急图安戢，庶全秦安而各镇安矣。”

编　夏四月，湖广流盗自兴国入江西泰和、吉安等处。

编　秋八月，山西巡抚宋统殷击贼于长子，贼奔沁水。

编　以司礼监太监曹化淳提督京营戎政。

编　冬十一月，罢山西巡抚宋统殷，以许鼎臣代之。

编　海盗刘香老犯福建小埕，游击郑芝龙击走之。

编　张献忠复叛。

编　癸酉，六年，春正月，副总兵左良玉败贼于涉县西，斩其渠。

编　进副总兵曹文诏都督同知。

纪　文诏连败贼于忻、代间，斩首千五百级。

编　二月，诏吏部荐举潜修之士。

纪　谕科道不必专出考选，馆员须应先历知、推，垂为法。

编　大学士周延儒罢归。

纪　延儒以宣府阅视太监王坤疏劾，乞罢，不允。左副都御史王志道上言：“王坤不宜侵辅臣。”上召廷臣于平台，谓志道曰：“遣用内臣，原非得已。朕言甚明，何议论之多也！昨王坤之疏，朕已责其诬妄。乃廷臣举劾，莫不牵引内臣，岂处分各官皆为内臣邪？”对曰：“王坤直劾辅臣，举朝皇皇，为纪纲法度之忧。臣为法度惜，非为诸臣地也。”上曰：“廷臣于国家大计不之言，惟因内臣在镇，不利奸弊，乃借王坤疏要挟朝廷，诚巧佞也。”因诘志道者再，延儒曰：“志道非专论内臣，实责臣等溺职。”上色稍霁，曰：“职掌不修，沽名立论，何堪宪纪。”立命志道退，延儒遂放归。

编　夏五月，命太监陈大金等监纪各路兵将功罪。

纪　上谕兵部，流寇蔓延，各路兵将功罪应有监纪，特命太监陈大金、阎思印、谢文举、孙茂霖为内中军，会各抚道，分入曹文诏、左良玉诸营。寻复以阎思印同总兵张应昌合剿，汾阳知县费甲以逼迫苦供亿，坠井死。

编　六月，海盗刘香老犯长乐。

编　秋九月，总兵张应昌败贼于平山。

纪　应昌获贼首张有义，即一盏灯也。

编　冬十月，帝论囚。

纪　上素服御建极殿，召臣商榷，温体仁竟无所平反。陕西华亭知县徐兆麟，赴任七日，城陷，竟弃市，上颇心恻，体仁不为救，人皆冤之。

编　十二月，延绥巡抚陈奇瑜击贼，大破之，贼首皆被诛，延水盗悉平。

纪　时秦贼已尽入晋，流突畿辅、河南至数十万，而延绥贼首钻天哨、开山斧独据永宁关，前阻山险，下临黄河，负固数年不下。奇瑜谋取之，乃阳传总制檄发兵，简众七千人抵延川，潜师疾走入山。贼不虞大兵至，仓皇溃佚，焚其巢，纵击，斩首千六百级。二贼死，分兵击贼首一座城，斩之，延水盗悉平，奇瑜威名著关、陕。

编　是年陕西、山西大饥。

编　甲戌，七年，春正月，山西巡抚戴君恩诱执降盗王刚等，诛之。

纪　降盗王刚、王之臣、通天柱等至太原挟赏，君恩设宴诱刚等，斩之，共斩四百二十九人，而岢岚大盗高加计号显道神尤横。会大旱，饥民投贼者愈众。

编　李自成、张献忠走盩厔、鄠县间。

纪　总督洪承畴率总兵曹文诏等先后剿诸贼，斩获甚众，群贼悉奔入商、雒、兴平大山中，自成、献忠奔盩、鄠间。

编　谪刑科给事中李世祺于外。

纪　以劾大学士温体仁、吴宗达也。山西提学佥事袁继咸上言曰：“养凤欲鸣，养鹰欲击。今鸣而箝其舌，击而绁其羽，朝廷之于言官何以异此？使言官括囊无咎，而大臣终无一人议其后。大臣所甚利，忠臣所深忧，臣所为太息也。且陛下所乐听者谠言，而天下误以攻弹贵近为天子所厌闻，其势将波靡不止。”上以越职言事，切责之。

编　三月，山西自去秋八月不雨至于是月；大饥，人相食。

编　总理太监张彝宪请入觐官投册，以隆体统，许之。

纪　袁继咸上言：“士有廉耻，然后有风俗；有气节，然后有事功。如总理内臣有觐官赍册之令，陛下从之，特在剔厘奸弊，非欲群臣诎膝也。乃上命一出，靡然从风，藩、臬、守、令，参谒屏息，得免呵责为幸。嗟乎！一人辑瑞，万国朝宗，诸臣未觐天子之光，先拜内臣之座，士大夫尚得有廉耻乎！逆珰方张时，义子、干儿，昏夜拜伏，自以为羞；今且白昼公庭，恬不知耻。国家自有觐典，二百余年，未闻有此，所为太息也。”上以越职言事，责之。已，张彝宪亦奏辨，谓“觐官参谒，乃尊朝廷。”继咸复上言：“尊朝廷莫大于典例，知府见藩、臬行属礼，典例也；见内臣行属礼，亦典例乎？诸司至京投册吏部各官，典例也；先谒内臣，亦典例乎？事本典例，虽坐受，犹以为安；事创彝宪，即长揖，只增其辱！高皇帝立法，内臣不得与外事；若必以内臣绳外臣，会典所不载。”上仍切责之。

编　夏四月，海盗刘香老犯海丰。

编　六月，罢各道监视太监。

编　总督陈奇瑜受李自成降，复给牌回籍。

纪　奇瑜围自成于汉中车厢峡。会连雨四十日，贼马乏刍，死者过半，弓矢俱脱，贼大窘，自成乃自缚乞降。奇瑜许之，各给免死票回籍，自是复纵横不可制矣。

编　秋七月，李自成陷澄城，围郃阳。

纪　自成闻洪承畴兵至，解围去，转寇平凉、邠州。

编　江西饥，观政进士陆运昌上抚字八条。

编　九月，贼二十余营西至函谷关，东至河阳，连屯百余里。别贼万余，连营雒南、阌乡。

编　陕贼陷扶风。

编　命吴甡巡抚山西。

编　冬十一月，侍读倪元璐上制实、制虚各八策。

纪　元璐上制实八策：曰离敌交，缮旁邑，优守兵，靖降戎，益寇饷，储边才，奠辇毂，严教育。又制虚八策：曰正根本，伸公议，宣义问，一条教，虑久远，昭激劝，励名节，明驾驭。疏入，上令确奏伐交实计，其抚降戎，储边才，留秦、晋饷，馆监教习，俱下部。其制虚八策多系奉旨，不必继陈。既而元璐再陈间敌之术，且请尽撤监视内臣以重边疆，不报。

编　逮陕西巡抚练国事，命李乔巡抚陕西。

编　削总督陈奇瑜职，听勘。

编　十二月，进洪承畴兵部尚书，总督河南、山西、陕西、湖广、保定、真定等处军务，其总督三边如故。

编　总督两广熊文灿遣守道洪云蒸等招刘香老，被执。

纪　文灿令云蒸、巡道康承祖、参将夏之本、张一杰往谢道山招刘香老，被执。文灿奏“云蒸等信贼自陷”，上以“贼渠受抚，自当听其输诚，岂有登舟往抚之理？弛备长寇，尚称未知，督臣节制何事？”命巡按御史确核以闻。已，令文灿戴罪自效。

编　乙亥，八年，春正月，谪兵部职方主事贺王盛于外。

编　河南贼分三道。

编　张献忠掠庐、凤、安庆。

编　夏四月，广东左布政王世德及福建游击郑芝龙合击刘香老，诛之。

纪　芝龙合世德兵击刘香老于田尾远洋，香老胁洪云蒸出船止兵，云蒸大呼曰：“我矢死报国，亟击勿失！”遂遇害。香老势蹙自焚，溺死。康承祖、夏之本、张一杰脱归。寻以世德为云南巡抚，加芝龙参将。

编　六月，免陕西巡抚李乔官，以甘学阔巡抚陕西。

编　秦贼摇天动袭陷西和。

编　秋七月，秦贼陷澄城，八月，陷咸阳。

编　命湖广巡抚卢象升总理直隶、河南、山东、四川等处军务，统关、辽兵，赐尚方剑，便宜行事，专制中原。

编　进文震孟礼部左侍郎，兼东阁大学士。

编　冬十月，老回回袭陷陕州。

编　帝下诏罪己，避居武英殿，减膳彻乐。

纪　除典礼外，惟以青衣从事，以示与行间文武士卒甘苦相同之意。

编　十一月，秦贼一字王等部众出关，钞掠诸路。

纪　一字王部众二十万，撞天王统十七万，自潼关出犯阌乡、灵宝，大队东行，尘埃涨天，阔四十里，络绎百里，老弱居中，精骑居外。左良玉与总兵祖宽两军相隔，东西七十里，遥望山头，不敢邀击。贼钞掠诸路，截烧粮草，诸军乏食。

编　十二月，张献忠合诸贼围庐州，分道陷巢县、含山，遂陷和州，沿江下犯江浦。

编　丙子，九年，春正月，以刘宗周为工部右侍郎。

编　授淮安武举陈启新吏科给事中。

纪　启新上言：“今天下有三大病，曰科目取人，资格用人，推知行取科道。惟陛下停科目以讪虚文，举孝廉以崇实行，罢推知行取以除积横之习。蠲灾伤钱粮，苏累困之民，而且专拜大将，举行登坛、推毂之礼，使其节制有司，便宜行事，庶几民怨平而寇氛靖。”上异其言，特授吏科给事中，命遇事直陈毋隐。

启新本庸人，时政府觇知上意，必有辟门特达之典，故令启新上书跪正阳门；曹化淳实闻之于内，立致省垣，将借以搏击善类。迨启新既得进，惟从事敝车羸马以逢迎上意，而政府有求皆不应，故政府恨之，不见信任。工部右侍郎刘宗周上言：“武生新授吏科给事中陈启新，一言投契，立置清华，此诚盛事。臣愚谓宜先令以冠带办事黄门，稍如试御史例，俟数月后果有忠言奇计，实授未晚，不然如名器可惜何！”

编　总理卢象升大败张献忠于滁州。

纪　献忠合群贼围滁州，象升大败之，贼窜河南。

编　总兵陈永福败李自成于朱仙镇。

纪　自成出河南，攻固始，左良玉遇自成于阌乡，相持六日，永福援之，败之于朱仙镇。自成走登封、密县，寻自成诱别部贼入河南当官兵，而自帅麾下奔汉南，循南山险厄，遵商雒而行，复出陕西，官军败绩于罗家山，失亡士马无算，自成自鄜州至延绥。

编　二月，山西饥，人相食。

编　甘肃总兵柳绍宗败贼过天星于西宁州。

纪　过天星合九条龙等八营西掠兰、河，南扰会宁，洪承畴檄左光先与绍宗合兵击之，绝其西奔。贼复自万安走盐池，两军力战破之。贼穷蹙请降，陕西巡抚甘学阔受其降，安插其部数万人于延安，寻延河劫掠如故。

编　三月，贼九条龙、张胖子从南漳、柳池陷谷城、官山，逼保康。

编　南阳洊饥。

纪　唐王聿键奏：“南阳有母烹其女者。”

编　陕西巡抚甘学阔削籍听勘，以孙传庭代之。

编　夏四月，延绥总兵俞翀霄引兵逐李自成，被执。

纪　自成欲往绥德渡河入山西，定边副将张天机力战却之。贼沿河犯朝邑，将围绥德，翀霄引兵逐贼，陷贼伏中，翀霄被执，绥延精卒尽覆。贼分陷米脂、延安、绥德。贼本延安人，至是再入延安，衣锦绣昼游，尚其亲戚，故从乱者益众。

编　是月，我大清太宗建国号曰清，改天聪十年为崇德元年。

编　六月，命司礼太监曹化淳同法司录囚。

编　秋七月，我大清兵至居庸。遣内中军李国辅守紫荆关，许进忠守倒马关，张元亨守龙门关，崔良用守固关，勇卫营太监孙维武、刘元斌防马水沿河。

编　以张元佐为兵部右侍郎，镇守昌平。

纪　时内臣提督天寿山者皆即日往，上语臣曰：“内臣即日就道，而侍郎三日未出，何怪朕之用内臣邪！”

编　巡抚陕西孙传庭击贼于盩厔，大破之。

纪　擒贼首闯王高迎祥及刘哲等，献俘阙下，磔于市。

编　八月，老回回焚开封西关。

纪　时群盗出没豫、楚间，散而复合。

编　九月，我大清兵从建昌冷口还。

纪　守将崔秉德请率兵遏归路，总监高起潜不敢进，扬言当半渡击之。侦骑报师已尽行四日，起潜始进石门山，报斩三级。

编　以兵部侍郎王家贞巡抚河南，总理直隶、川、湖、山、陕军务。

编　冬十月，工部侍郎刘宗周上疏谏用中官，不报。

纪　宗周上言：“人才之不竞，非无才之患，而无君子之患。今天下即乏才，亦何至尽出二三中官下，每当缓急之际，必依以大任。三协有遣，通津临德有遣，又重其体统，等于总督。中官总督，将置总督于何地？是以封疆尝试也。且小人与中官每相引重，而君子独岸然自异，故自古有用小人之君子，终无党比中官之君子。陛下诚欲进君子退小人，而复用中官以参制之，此明示以左右袒也。”不报。

编　起复杨嗣昌为兵部尚书。

编　命采平阳、凤翔诸矿以储国用。

编　总督贵、湖、云、川、广等处军务朱燮元讨摆金、两江、巴香、狼坝，火烘、五洞叛苗，悉平之。

纪　燮元既平叛苗，水西势益孤，又通上下六卫并清平、偏镇四卫道路，凡一千六百余里，设亭障，置游徼，以便往来滇中。沐氏土舍普名声乱，燮元奉命移兵讨诛之。

编　丁丑，十年，春二月，左良玉大破贼于舒城、六安，连战三捷。

纪　时总兵秦翼明败闯塌天于细石岭，擒贼首一条葱、新来虎。贼至英山分营山险，伐竹为筏，谋渡江潜窜大山中。应天巡抚张国维檄左良玉入山搜捕，良玉新立功，骄蹇不奉调发，惮入山险，屯于舒城。国维三檄之，始自舒城进发，贼已饱掠出境。山西总兵王忠以兵援河南，称病数月，不进一军，噪而西归。给事中凌义渠劾之。诏逮王忠入都；革良玉职，杀贼自赎。

编　命陕西巡抚孙传庭兼总理河南。

编　夏闰四月，以熊文灿为兵部尚书，兼副都御史，总理直隶、山、陕、川、湖军务，督剿流寇。

编　河南巡抚陈必谦罢，以常道立代之。

编　六月，大学士温体仁以疾罢归。

编　秋七月，以史可法为右佥都御史，巡抚安、庐、池、泰等处军务。

编　江北贼陷六合，遂围天长。

编　李自成寇泾阳、三原，西安大震。

编　官军败张献忠于黄冈。

纪　献忠复入江北，东掠至仪真，扬州告急。献忠寻西走入楚。

编　八月，以薛国观为礼部左侍郎，兼东阁大学士。

编　冬十月，陕贼过天星同李自成入蜀，混天王、蝎子块随之。川兵大败混、蝎二贼于广元，斩首千级。

编　水西安位死，西南悉平。

纪　位死无嗣，族属争立，朝议欲乘其弊，郡县之，朱燮元上书谏，乃止。燮元遂传檄土目，谕以威德，诸部争纳土献重器。燮元召将吏议，以为众建土司，使其势少力分，则易制；各欲保土地，传子孙，则不敢为逆。乃上奏曰：“臣按西南之境，皆荒服也，杨氏反播，奢氏反蔺，安氏反水西。而滇之定番，弹丸小州，为长官司者十有七，二三百年未闻有反者。非他司好逆而定番忠顺也，盖地大者跋扈之资，而势弱者保世之策也。今臣分水西之壤授诸渠长〔又〕（及）有功汉人，咸俾世守，凡其俗虐政、苛敛一切除之，使参用汉法，可为长久计。”制曰“可。”西南遂底定焉。

编　十一月，以司礼太监曹化淳、杜勋等提督京营。

编　戊寅，十一年，春正月，总兵左良玉、陈洪范大破贼于郧西，张献忠请降。

纪　初，献忠为盗，洪范捕获献忠，异其貌而释之，以是怀旧恩乞降于洪范，请率所部杀贼自效。总理熊文灿承制抚之，献忠请置家口于郧西，文灿为请于朝，诏贷其罪，立功自赎。

编　二月，巡按河南御史张任学改都督佥事总兵官，镇守河南。

纪　任学觊得巡抚，且欲荐故丹徒知县张放，极诋诸总兵不足恃，盛称文吏有奇才，可御寇。上竟以总兵授之，意大沮悔。

编　总督洪承畴大败李自成于梓潼。

纪　自成率残众数千走溪南，孑身入楚依张献忠，不许，至竹溪，献忠谋杀之。自成独乘骡日行六百里走商雒，至淅川老回回营，卧疾半年余，老回回授以数百人，仍出剽掠。

编　夏五月，宣、大总督卢象升以父忧罢，诏以陈新甲代之。

编　六月，逮湖抚余应桂，以方孔炤为湖广巡抚。

编　以杨嗣昌为礼部尚书，兼东阁大学士。

编　秋九月，我大清兵薄墙子岭，总督吴阿衡及中军副将鲁宗文被执，皆不屈，死之。

编　大清兵入密云。

纪　兵部檄宣、大、山西总兵杨国桂、王朴、虎大威入援，总督卢象升立遣三帅入居庸，趋都城，陈新甲亦至，受敕印交代。象升入勤王，中途闻诏，仍赐尚方剑，总督天下援军。

编　冬十月，京师戒严。

纪　召孙传庭于陕西，洪承畴于三边；于是承畴、传庭率诸将合兵五万，先后出潼关入援。

编　以丁启睿为都御史，巡抚陕西。

编　大清兵逼京城。

编　十一月，大清兵克高阳，前太傅、中极殿大学士、兵部尚书孙承宗死之。

编　十一月，括废铜铸钱。

编　十二月，改洪承畴蓟、辽总督，孙传庭保定总督。加传庭兵部右侍郎，赐尚方剑，督诸镇援军。

编　大清兵下山东。





明鉴易知录卷十四


明纪


怀宗端皇帝


编　己卯，十二年，春正月，我大清兵克济南，德王被执。诏逮山东巡抚颜继祖下狱论死。

编　二月，大清兵北旋。

编　巡抚河南常道立削籍，以李仙风为河南巡抚。

编　以司礼太盛崔琳清理两浙盐课赋税。

编　逮河南总兵张任学。

编　三月，左良玉大败河南贼于内乡。

编　夏四月，抚治郧阳戴东旻免，以王鳌永抚治郧阳。

编　五月，张献忠叛于谷城，御史林鸣球死之。

纪　初，贼首高迎祥既诛，李自成困，川西群盗失势，献忠连败，精锐俱尽，始乞抚以缓诛，初无降意。及据谷城，潜句诸贼为掎角，遂复思叛去，举人王秉贞为之谋主。至是，遂杀谷城知县阮之钿以叛，降贼罗汝才九营并起应之。献忠胁御史林鸣球上书求封于襄阳，鸣球不从，遂杀之。

编　秋七月，总理熊文灿、总兵左良玉俱削职，杀贼自赎。

纪　文灿檄诸将进兵谷城，献忠焚谷城西走，与罗汝才合。良玉追贼于房县西，贼设伏罗猴山，良玉兵渡隘入伏中，贼四合围之。突围战，败绩，一军尽没。良玉失其符印，仅收残兵数百走回房县。事闻，文灿、良玉俱革职自效。

编　诏撤各镇内监还京。大学士薛国观免。

编　安庆巡抚史可法以忧归。

编　八月，命大学士杨嗣昌以兵部尚书督师讨贼，赐尚方剑。

纪　初，熊文灿与嗣昌深相结纳，嗣昌冀文灿成功以结上知。文灿既败，嗣昌内不自安，请督师南讨，故有是命。

编　九月，秦兵大破李自成于函谷。

纪　自成众散略尽，其部下相继俱降。自成穷窜汉南，秦兵蹙之于北，左良玉阨武关以南，自成穷蹙不得他逸，食且尽，自经者数四，养子李双喜救之。自成因命军中尽杀所掠妇女，以五十骑冲围而南，遂逃入郧阳，息马深山中。时河南大饥，饥民所在为盗，自成乃自郧、均走伊、洛，饥民从者数万，势复大振。

编　冬十月，杨嗣昌至襄阳。诏逮熊文灿入京，论死。

编　拜左良玉为平贼将军。

纪　良玉所部多降将，杨嗣昌谓可倚以办贼，为请于上，故有是命。

编　是岁，两京、河南、山东、山西旱、饥。

编　彗星见，谕停刑。

编　庚辰，十三年，春正月，逮湖广巡抚方孔炤，命宋一鹤为湖广巡抚。

编　闰月，督师杨嗣昌奏辟永州推官万元吉为军前监纪，从之。

编　二月，杨嗣昌驻襄阳调兵剿贼。

编　平贼将军左良玉破张献忠于太平县之玛瑙山。

纪　良玉斩贼首万级，献忠精锐俱尽，止千余骑自随，遁走兴、归山中。寻自盐井窜兴、房界上，良玉屯兴安、平利诸山，连营百里，诸军惮山险，围而不攻。贼伏深箐中，重贿山氓市盐刍米酪，山中人安之，反为贼耳目，阴输兵情于贼。献忠得以休息，收散亡，养夷伤，群盗往往归之，兵复振。时罗汝才、过天星七股贼尽入蜀。

编　风霾亢旱，诏求直言。

编　谕户部以保定、永清等郡县刍粮给畿南饥民，发帑金六千赈山东。

编　三月，免畿郡料匠等银，赈京城贫民各钱二百。

编　杨嗣昌次荆门。

纪　嗣昌立大剿营，以新募湖南杀手二千人隶之，更以麾下骑兵为上将营，新抚降丁皆隶焉，以副将猛如虎将之。

编　夏四月，罢郧抚王鳌永，以袁继咸抚治郧阳。

编　五月，减商州、湖广田租。

纪　上以两京及山东、西、河南、陕西各处告饥，命地方有司设法赈济，招徕流徙，抚按躬行州县，定殿最以闻。

编　截漕米万石赈山东。

编　六月，张献忠自兴、房走白羊山。

编　秋七月，发帑金二万赈顺天、保定。

编　八月，发仓粟赈河东饥民，帑金三万赈真定、山东、河南饥民。

编　九月，张献忠、罗汝才陷大昌。

纪　二贼屯夔城山背，贼行营辎重妇女甚众，而诸军多观望不前，但尾贼后，所至关隘，防兵多远遁，贼长驱直过，二贼合兵趋达州，谋西渡。

编　张献忠、罗汝才渡河入巴西。

纪　杨嗣昌命监军万元吉监诸军西行，尾击贼。

编　冬十月，张献忠、罗汝才陷剑州。

纪　官军转战于绵州，二贼渡绵河而西。

编　出帑金万两，市旧棉衣给京师贫民。

编　十二月，李自成陷永宁，杀万安王采鑋。

纪　自成围永宁，陷之，焚杀一空，杀万安王，连破四十八寨。土贼一斗谷等群盗响应，遂陷宜阳，众至数十万。杞县诸生李岩为之谋主，贼每以剽掠所获，散济饥民，故所至咸归附之，其势益盛。

编　加福建参将郑芝龙署总兵。

纪　芝龙既诛刘香老，海氛颇息，又以海利交通朝贵，浸以大显。

编　是岁，两京、山东、河南、山西、陕西、浙江大旱、蝗，至冬大饥，人相食。

编　辛巳，十四年，春正月，李自成陷河南府，杀福王，前兵部尚书吕维祺死之。自成自号闯王。

纪　自成围河南府，福王募死士逆战，斩获颇多，贼引退。贼以大炮环攻城，城守严不动，及昏而退。总兵王绍禹兵有驰而呼于城上者，外亦呼而应之，绍禹兵即执副使王胤昌于城上，绍禹驰解之，诸军曰：“贼已在城下，即总镇其如我何？”挥刀杀守陴者数人，守陴者皆惊坠堞。贼缘堞而上，叛兵迎之，贼遂入。

贼焚福王府，福王及世子俱缒城走，士民被杀数十万，执王胤昌已下各官，皆不死，惟一典史不屈见杀。

河南方大饥，通判白尚文坠城死，其尸为饥民所食，顷刻尽。自成发藩邸及巨室米数万石，金钱数十万，赈饥民。自成迹福王所在，执之。并执前兵部尚书吕维祺。维祺遇王于西关，谓王曰：“名义甚重，毋自辱！”王见自成，惶怖顿首乞命，自成责数其失，遂遇害。贼置酒大会，以王为俎，杂鹿肉食之，号“福禄酒”。维祺骂贼，不屈死。世子逸走，遇乱兵劫之，裸而奔于怀庆。

是时群盗辐辏，自成自称闯王，雄诸贼。事闻，上震怒，逮王绍禹，磔之，籍其家。

编　副将猛如虎率诸将及张献忠、罗汝才于开县，大战，败绩，二贼东走。

纪　初，贼南窜，督师监军元吉欲从间道出梓潼扼归路以待贼，杨嗣昌檄诸军蹑贼急追，不得距贼远，令他逸。诸将皆尽向泸州，贼折而东返，归路尽空，不可复遏。至是猛如虎率诸将及贼于开县，参将刘士杰奋先挥戈而进，如虎亦率亲兵从之。士杰奋勇前搏贼阵，连胜之。献忠凭高而望，见后军无继，左军皆前却不进，因以精锐绕谷中出官军后，驰而下，左军先溃，士杰及游击郭关、如虎子先捷皆战死。前军已覆，如虎突战，溃围出，马仗军符尽失。贼东走巫山、大昌。元吉赴开县收召残兵，祭阵亡诸将，哀动三军。嗣昌在云阳，闻开县失利，始悔不用诸将扼归路之谋矣。贼既度巫山，昼夜疾走兴、房山中。

编　二月，李自成寇开封，巡按高名衡、周王恭枵悉力御之，贼乃退。

编　诏逮河南巡抚李仙风，以高名衡巡抚河南。

编　张献忠陷襄阳，杀襄王，兵备副使张克俭、推官郦曰广死之。

纪　献忠、罗汝才走宜城，侦襄阳无备，简二十骑持符伪为官兵，夜至城下，守者验符信启关。贼既入，即挥刀大呼杀门者，城中先伏贼百余，俱起应之，纵火，光烛天。贼大队疾驰至，城中大乱，门洞开，昧爽，贼尽入城。知府王承曾突围走，克俭、曰广皆死之。贼焚襄王府，执襄王。献忠据坐王宫，坐王堂下，劝之以巵酒曰：“吾欲断杨嗣昌头，而嗣昌远在蜀；今当借王头，使嗣昌以陷藩伏法。王其努力尽此一杯酒。”因缚王杀之，投尸火中。福清王常澄逃免，潜遣人索王尸，已烬，仅拾颅骨数寸以归。贼杀宫眷并贵阳王常法，尽掠宫女，发银十五万以赈饥民。襄阳守兵数千，军资器械山积，尽为贼有。左良玉同袁继咸发兵驰援，已不及。贼渡江破樊城，陷光州、新野。

编　李自成陷归德。

编　三月，督师大学士杨嗣昌自缢于军。

纪　时李自成已陷河南，福王遇害。嗣昌以连失二郡，丧两亲藩，度不免，遂自尽。监军元吉部署行营，命猛如虎驻蕲、黄，防张献忠东逞。

编　削平贼将军左良玉职，戴罪平贼，逮郧抚袁继咸入京。

编　夏四月，召前大学士周延儒入朝。

编　进陕督丁启睿兵部尚书，代杨嗣昌督师讨贼。

编　左良玉率兵击李自成于南阳，自成北走。

纪　自成屯于卢氏，永宁宝丰举人牛金星向有罪，当戍边，降于贼。自成以其女为妻。金星荐卜者宋献策，善河、洛数。献策长不满三尺，见自成献图谶，云“十八孩儿当主神器”，自成大喜，拜军师。

编　张献忠、罗汝才合兵陷随州，知州徐世淳死之。

纪　世淳合户被杀，吏民屠僇不遗，血流成沟浍。

编　五月，出兵部尚书傅宗龙于狱，以右侍郎都御史督陕西兵讨贼。

编　秋七月，罗汝才北走李自成营。

纪　汝才不合于张献忠，走邓州，与自成合营。时自成有众五十万，复得汝才军，众益炽。

编　八月，左良玉击张献忠于信阳，大败之。

纪　良玉败献忠于信阳，夺其马万余，降众数万。献忠负重伤，易服夜遁，窜入山中。良玉军声大振。

编　九月，张献忠奔李自成。

纪　初，献忠与自成并起延西，以狡诈雄长。自陷襄阳，杨嗣昌缢死，自以威名远出自成右。及败来归，仅从数百骑。自成方强，欲屈之，献忠不为下，自成怒，欲杀之。罗汝才知之，阴选五百骑资献忠，令他徙；献忠乃尽夜东驰，与回、革诸贼合，入霍山扼险拒守。

编　陕西总督傅宗龙与保定总督杨文岳会兵讨李自成，败绩，宗龙被执，死之。

纪　宗龙与文岳之兵会，诸将贺人龙、李国奇将秦兵，虎大威将保定兵，共结浮桥渡河，合兵趋项城。自成、罗汝才亦结浮桥于上流，觇官军至，尽伏精锐松林中，阳驱诸贼自浮桥西渡。宗龙、文岳两军并进，次孟家庄，诸军散行墟落以求刍牧，贼突起林中，搏官军，人龙、国奇两军俱溃。人龙、大威北奔，国奇从之。保定兵宵溃，文岳夜奔项城。

宗龙独立营当贼垒，贼筑重围以困之。夜漏二下，宗龙潜勒军突贼营，溃围出，诸军星散，宗龙徒步率散卒且战且走。翌日，至项城，贼及之，被执。至城下，贼呼于门曰：“我秦督官军也，请启门纳秦督。”宗龙大呼曰：“我秦督也，不幸堕贼手，左右皆贼耳，毋为所绐。”贼唾宗龙，宗龙骂曰：“我大臣也，杀则杀耳，岂能为贼诈城以缓死！”贼抽刀击宗龙，中脑而仆，复厉声骂贼，断其耳鼻，死城下。遂陷项城，屠之。诏复宗龙兵部尚书、太子太保。

编　冬十月，张献忠召六营贼复出，攻舒城。

编　十二月，李自成围开封，总兵陈永福射中自成左目，自成退屯朱仙镇。

纪　自成、罗汝才合兵陷禹州，徽王遇害，复围开封。巡抚高名衡、永福等竭力守御，周王贮库金于城头，擒一贼者予百金，斩一首者五十金，战没者恤其家五十金，伤者以轻重为差，杀贼甚众。永福射中自成左目，自成屯朱仙镇。内乡、镇平、唐县、新野俱降于贼，邓州知州刘振世死之。

编　是岁，两京、山东、河南、浙江大旱、蝗。

编　壬午，十五年，春正月，李自成攻开封，不克，解围去。

纪　自成攻开封益急，洞车附城，凿城搏土而空之，广数尺，实以火药，燃之，一烘而裂，曰小放；窟城纵横数丈，实火药，燃之，一发震天，曰大放。贼以精骑数千布围于外，执汴人畚土穴城为大窟十余，辇火药数万斤，百炬齐燃，贼擐甲持矛，望城崩，将拥入。贼穴城畚其土砾于外，累累成阜，火药一发崩天，砖缶皆飞鸣外向，贼之布围于外者，人马成血糜，城之未穿者坚如石犹寻丈，贼骇，解围去。

编　起孙传庭兵部侍郎，总督陕西兵剿寇。

编　二月，我大清兵破锦州，辽东巡抚邱民仰被执，不屈死之。

纪　先是锦州围急，民仰与总督洪承畴进至松山为声援，诸将王朴等军大溃，民仰、承畴入守锦州城，誓以同死。至是，民仰被执，不屈死。事闻，赠右都御史。

编　李自成、罗汝才陷陈州，兵备副使关永杰等死之。

纪　自成、汝才合群盗八十万围陈州，永杰率士民死守。贼周围四十里，更番进攻，永杰力竭，城陷，战死城上。乡绅崔必之、举人王受爵等咸手刃数贼，被执，骂贼死。贼怒，屠陈州。

编　夏四月，陕西总督孙传庭杀总兵贺人龙。

纪　传庭檄召诸将于西安听令，人龙以兵来会。传庭大集诸将，缚人龙坐之旗下而数之曰：“尔为大帅，遇寇先溃，致秦督委命贼手，一死不足塞责也！”因命斩之，诸将莫不动色。因以人龙兵分隶诸将，刻期进讨。人龙，米脂人，初以诸生效用，佐督抚讨贼，屡杀贼有功，总全陕兵。叛将剧贼多归之，人龙推诚以待，往往得其死力。朝廷尝疑人龙与贼通，密敕传庭杀之。贼闻人龙死，酌酒相庆曰：“贺风子死，取关中如拾芥矣。”

编　李自成、罗汝才复攻开封。

纪　先是贼再攻不克，士马多杀伤，群贼畏葸，日逃亡数千。贼乃申约，围而不攻，以坐困之。

编　五月，以郑三俊为刑部尚书。

编　张献忠袭陷庐州，知府郑履祥死之。

纪　先是献忠遣英、霍游民阳为贸易者，潜入庐州城。适督学御史以较士至郡，献忠遣贼数百，负书卷，衣青衿，杂诸生应试者旅寓城中。夜漏三下，献忠卷甲疾驰入郡，城中贼纵火应之，城陷，学使者及兵备副使蔡如蘅俱走，知府郑履祥死之。庐州城池高深，贼屡攻不能克，至是一夕而陷。

编　以马士英为兵部左侍郎兼右佥都御史，提督凤阳。

编　六月，以蒋德璟、黄景昉、吴甡并为东阁大学士。

编　张献忠复陷六安。

纪　献忠将州民尽断一臂，男左女右。总兵黄得功、刘良佐兵救六安，再战败绩，得功归定远。献忠再陷六安，挫得功、良佐兵，谋渡江入南京，遂僭号改元，刻伪宝，选自宫男子，伪署总兵以下官。

编　秋七月，诏援开封诸军皆溃，逮督师丁启睿下狱，保督杨文岳削职听勘。

纪　贼围开封久，守臣告急援剿，总兵许定国以山西兵渡河援之，定国兵溃于覃怀，总督援剿诸军溃于河上。时丁启睿、杨文岳合左良玉、虎大威、杨德政、方国安诸军次于开封朱仙镇，与贼垒相望。启睿督诸军进战，良玉曰：“贼锋方锐，未可击也。”启睿曰：“汴围已急，岂能持久，必击之。”诸将咸惧。请诘朝战。良玉以其兵南走襄阳，诸军相次而走，督师营乱，启睿、文岳联骑奔汝宁，贼渡河逐之，追奔四百里，丧马骡七千，兵数万俱降贼。事闻，诏逮启睿下狱，革文岳职，听勘。

编　八月，改郑三俊为吏部尚书，范景文为刑部尚书，进刘宗周左都御史。

编　九月，河决开封，贼浮舟入城，肆掠以去。

纪　开封久困，食尽，人相食。诏山东总兵刘泽清援开封。泽清立营朱家寨，贼攻之三日，诸兵不至，泽清引兵去开封城北十里，枕黄河。巡抚高名衡、推官黄澍等城守且不支，恃引河水环壕以自固，更决堤灌贼，可溃也。至是，河决开封，贼先营高处，然移营不及，亦沉其卒万人。河流直冲入城，势如山岳，水骤长二丈，士民溺死数十万。高名衡、陈永福咸乘小舟至城头，周王府第已没，从后山逸出西城楼，督师候恂以舟迎王，总兵卜从善以水师至开封城上，黄澍从王乘城夜渡，达堤口。诸军列营朱家寨。城中遗民尚余数万，贼浮舟入城，尽掠以去。

编　黄得功大破张献忠于潜山。

编　杀兵部尚书陈新甲。

纪　初，周延儒为营解甚力，因奏：“国法，大司马兵不临城不斩。”上曰：“他边疆即勿论，僇辱我亲藩七，不甚于薄城乎！”不听。

编　冬十月，我大清兵自墙子岭入蓟州。

编　刘良佐再破张献忠于安庆。

纪　夺马骡五千，救回难民万余。献忠引兵西走蕲水。

编　李自成复陷南阳，屠之。

编　十一月，以赵光忭为兵部右侍郎兼右佥都御史，总督蓟州、永平、山海、通州、天津诸镇军务。

编　左都御史刘宗周上言六事。

纪　宗周言六事：曰建道揆，京师首善之地，先臣冯从吾立首善书院，臣请亟复之以昭圣明政治之本。曰贞法守，高皇帝读老氏“民不畏死，奈何以死惧之”，立焚锦衣刑具。请一切狱词专听法司，不必下锦衣。曰崇国体，大臣自三品而上犯罪者，宜令九卿科道会详之后，乃付司寇，司寇议辟，始得收系，此于僇辱之中，不忘礼遇之意。曰清伏奸，凡禁地匿名文书，请一切立毁。曰惩官邪，京师士大夫与外官交际愈多愈巧。臣必为风闻弹劾之，惟祈严断。曰饬吏治，今吏治之败，无如催科火秏，词讼赎锾，已复为常例矣，至于营升谢荐，巡方御史尤甚。臣请以风宪受赃之律，为回道考察第一义。上是之。

编　闰月，我大清分兵南下。

编　李自成陷汝宁，保定总督杨文岳、分巡佥事王世琮被执，死之。

纪　自成合诸贼围汝宁，监军孔贞会以川兵屯城东，杨文岳以保定兵屯城西。贼兵进攻，相拒一昼夜，川兵溃，保定兵不支。贼四面环攻，戴扉以障矢石，云梯如墙而立，城上矢石俱下，贼死伤众而攻不休，一鼓百道并登，执文岳及王世琮于城头。文岳、世琮厉声骂贼，贼怒缚文岳等以大炮击之，洞胸糜骨以死。世琮初授河南推官，屡却贼，射矢贯耳不动，号“王铁耳”。贼屠士民数万，燔烧邸舍无遗。寻拔营走确山，向襄阳，掠崇王由及世子、诸王、妃嫔以行。

编　下礼科给事中姜埰于狱。

纪　先是上戒谕言官，又时有匿名书二十四气之说，隐诋朝士。埰言：“陛下修省罪己，又致戒言官，唯视言官独重，故望之独切，若云代人规卸，安敢谓尽无其事。臣独展转而不得其故，皇上何所闻而云然乎？如诽语腾谤，必大奸巨憝，恶言官而思中之，谓不重其罪，不能激陛下之怒，箝言官之口。后将争效寒蝉壅蔽天听，谁为陛下言之哉！”上怒，立置狱。

编　削左都御史刘宗周籍。

纪　上召廷臣于中左门，问御敌及用督抚之宜。宗周曰：“使贪使诈，此最误事，为督抚者须先极廉。”上曰：“亦须论才。”宗周退。御史杨若桥举西洋人汤若望演习火器，宗周进曰：“唐、宋以前，用兵未闻火器，自有火器，辄依为劲，误专在此。”上色不怿，曰：“火器终为中国之长技。”命宗周退。群臣以次对，上色解。宗周又进请释姜埰、行人右司副熊开元，言：“厂、卫不可轻信，是朝廷有私刑也。”上遽怒，仰视屋梁曰：“东厂、锦衣卫俱为朝廷，何公何私？”宗周抗论不屈。左副都御史金光宸言宗周无他意，上益怒，责宗周，免冠谢，徐起退。寻廷杖姜埰、熊开元，仍下狱，宗周削籍，光宸降调。吏部尚书郑三俊、刑部尚书徐石麒各疏救，不听；石麒罢。

编　十二月，李自成陷襄阳，分兵逼荆州。

经　偏沅巡抚陈睿谟弃荆州，奉惠王走湘潭。自成至荆州，士民开门迎之。贼入荆州，荆州诸县土寇蜂起。

编　河南巡抚高名衡免，以巡按御史王汉代之。

编　是岁，两京、山东、河南、浙江大旱、蝗。

编　癸未，十六年，春正月，李自成陷承天，巡抚宋一鹤、钟祥知县萧汉死之。

纪　自成围承天，知府开门迎贼。巡抚宋一鹤时守城，下城巷战，将士劝之走，一鹤不听，挥刃击杀贼数人而死。钟祥知县萧汉，有贤声，贼戒其部曰：“杀贤令者死无赦！”乃幽之寺中，戒诸僧曰：“令若死，当屠尔等！”僧谨视之。汉曰：“吾尽吾道，不碍汝法。”遂自经。贼改承天府曰扬武州。

巡按李振声守显陵，迎降贼，贼列之上班。振声自以与贼同姓，肩舆出入营中，扬扬自得。贼欲发显陵，忽大声起山谷，若雷震，贼惧而止。总兵方国安等退屯汉口，左良玉退屯芜湖。

初，自成流劫秦、晋、楚、豫，攻剽半天下，然志乐狗盗，所至焚荡屠灭。既而连陷荆、襄、鄢、郢，席卷河南，有众百万，始侈然以为天下莫与争，思据有城邑，擅名号矣。群贼俱奉其号令，推自成为奉天倡义文武大元帅，号罗汝才曰代天抚民德威大将军。自成据襄阳，号曰襄京，其余所陷郡县俱改易名号。修襄王宫殿，设官分职。封崇王由为襄阳伯，邵陵王在城、保宁王绍圯、肃宁王术授俱降贼，改封伯。伪政府侍郎喻上猷荐列荆州绅士，贼下檄征之，江陵举人陈万策、李开先在所荐中，伪檄下，万策自经，开先触墙死。

编　张献忠陷蕲水，屠之。

编　二月，李自成陷郏县，知县李贞死之。

纪　自成分兵为四：老回回守承天，罗汝才守襄阳，革里眼往黄州，自将其一。自成攻郏县，李贞率士民坚守，一昼夜杀伤甚众，贼百道环攻，一鼓而拔，纵兵大杀。贞大声叱贼曰：“驱百姓死守者，知县耳，妄杀何为！”骂贼不已，自成怒，褫其衣，倒悬于树。贞大呼曰：“高皇帝有灵，我必诉之上帝以杀贼！”贼断其舌，剐之。母乔氏及妻俱死。

编　三月，命大学士吴甡出督师以讨贼。

纪　甡出督师，给五万金旌功。以大理评事万元吉为职方员外郎，仍充督师，军前赞画。

编　夏四月，大清兵北旋。

编　李自成袭杀革里眼、左金王，并其众。

编　李自成杀罗汝才，并其众。

编　张献忠陷黄州，副使樊维城死之。

纪　献忠自蕲水疾驰至黄州，乘大雾攻城，黎明城陷。执维城，欲降之，维城骂贼不屈，贼刺之洞胸死。献忠据府自称西王。

编　五月，张献忠陷武昌，参将崔文荣、前大学士贺逢圣、楚府长史徐学颜死之。

纪　总兵方国安率兵七千扼蕲州，献忠西向武昌，武昌武备积弛，闯、献交窥江、汉。时议募兵守城，而库藏空绌。楚王有积金百万，长史徐学颜请王发金数十万以赡军，不听。大学士贺逢圣家居，倡义捐赀募兵，佥谓宜募土著，适承天、德安溃兵俱下，楚王尽募之为军锋，以学颜领之，号“楚府兵”。

献忠沿江而上，悉师破汉阳，临江欲渡。武昌大震，议撤江上兵婴城守，参将崔文荣曰：“守城不如守江，守江不如守汉。磨盘、煤炭诸洲浅不过马腹，纵之飞渡，而婴城坐困，非策也。”议者不从，贼果从煤炭洲而渡，直逼城下。文荣御之，小有斩获。贼攻武胜门，文荣率诸军拒之，多杀伤。

楚府新募兵为贼内应，开门迎贼，文荣跃马持矛大呼，杀贼三人，贼攒矛刺之洞腋死。逢圣与文荣俱守武胜门，城陷归家，衣冠北向再拜，以巨舟载其家出墩子湖，至中流，凿舟，全家溺者十二人。学颜与贼格斗，断左臂，右手持刀不仆，贼支解之，一门死者二十余人。

贼执楚王，尽取宫中积金百余万，辇载数百车不尽，楚人以是咸憾王之愚也。贼沉王于西湖，屠僇士民数万，投尸于江，尚余数万人，纵之出城，以铁骑围而蹙之江中，浮尸蔽江而下，武昌鱼几不可食。其遗民数百，多刖断手足，凿毁目鼻，无一全形者。献忠遂据楚王府，僭称武昌曰京城，伪设六部五府，铸西王之宝，开科取士，授郡县官。

初，李自成兵临汉阳，不克，闻献忠取之，自成怒，榜示远近曰：“有能擒献忠以献者赏千金。”及闻取武昌，复遣人贺之曰：“老回回已降，曹、革、左皆被杀，行将及汝矣。”献忠得书而惧，多赍金宝报使于自成。自成留其使，献忠恨之。

编　大学士周延儒罢。进修撰魏藻德为礼部右侍郎，兼东阁大学士。

编　六月，立赏格，购李自成万金，爵通侯；购张献忠五千金，官极品，世袭锦衣指挥；余各有差。

编　进孙传庭兵部尚书，总制应、凤、江、皖、豫、楚、川、黔剿寇军务，仍总制三边。

编　李自成大造战舰于荆、襄，遣老回回攻常德。

纪　自成谋自王于荆，其亲信大帅二十九人分守所陷郡邑。自成自随骑兵五营，营精骑二千，步兵十四哨，哨精卒三千，刘宗敏总步，白旺总骑。每屯以骑兵一营外围巡徼，昼夜更番，余营以次休息，警候严密，人不得逃逸，逸者追获必磔之。营兵不许多携辎重。兵各携妻孥，生子弃之，不令举。男子十五以上四十以下，咸掠为养子，为奴隶，故每破一邑，众辄增数万。每一精兵则畜役人二十余，其驮载马骡不与焉，众实五六万，且百万也。虽拔城邑，不听屋居，寝处布幕，弥望若穹庐。其甲缝绵帛数十重，有至百者，轻而韧，矢镞铅丸不能入。每战，一骑兵必二三马，数易骑，终日驰骤而马不疲。严寒则掠茵荐布地以藉马足，或刳人腹为马槽，实以刍菽饲之，饮马则牵人贯耳流血杂水中，马习见之，遇人则嘶鸣思饮噉焉。行兵倏忽，虽左右不知所往。鸡再鸣，并起蓐食，鞴马以俟。百万之众，惟自成马首是瞻。席卷而趋，遇大川则囊土壅上流，虽淮、泗诸水，乱流而渡。百万合营不携粮，随掠而食，饱则弃馀，有断食断盐数月者。临阵铁骑三重，反顾则杀之，战不胜，马兵阳北，官军乘之，步兵拒战，马兵绕而合围，无不胜矣。以牛金星为谋主，日讲经一章，史一通。每有谋画，集众计之，自成不言可否，阴用其长者，人多不测也。

其攻城分昼夜为三番，以铁骑布围，步兵内薄向城，人戴铁胄，蒙铁衣，携椎斧凿城，得一砖甓即还，易人以进穴城，可容一人则一人匿之，畚土以出，以次相继，遂穿空旁侧，迤四五步留一主柱，巨系之，去城十余丈，牵倒柱，而城崩矣。望风降者不焚杀，守一二日杀十三四，或五六日不下则必屠矣。杀人数万，聚尸为燎，名曰“打亮”。城将陷，以兵周布壕外，缒城者杀之，故城陷必无噍类。掠马骡为上功，次军仗，次币帛、衣服，次珍宝，其金银恒散弃之，或以代铅置炮中。屠城则夷其城垣，令后莫与为守。立投顺牌四，凡破城，四向负牌至村落，降者即负牌过别村，否则加兵。牌所至日蹙千里。

性惨酷，断耳剔目，截指折足，下心体，日以为常，谈笑对之。性又淡泊，食无兼味，一妻一妾皆老妪，不畜奴仆。无子，以李双喜为养子，嗜杀更酷于自成。自成在襄阳，以构殿、铸钱皆不成，斩一谋士，令术士问紫姑，卜之不吉，因立双喜为太子，改名洪基以厌之。铸洪基年为钱，又不成。时闻秦督兵将至，留毛贼守襄阳家口，自成率精锐往河南。

编　秋七月，以史可法为南京兵部尚书。

编　督师孙传庭发兵潼关，分道讨李自成。

纪　以总兵牛成虎、卢光祖为前锋，会河南总兵卜从吉、陈永福合兵洛阳之下池塞，檄左良玉以兵自九江赴汝宁夹击贼。大营移宛向洛，诏蓟、辽总兵白广恩、四川总兵秦翼明入卫。土汉官兵，陕西三镇兵俱随督师进讨。传庭以副总兵高杰将降丁为中军，命翼明出商、洛为掎角，总兵王定、官抚民率绥、夏二镇兵为后劲。

编　八月，孙传庭次阌乡。

编　督师孙传庭克宝丰，诛伪州牧陈可新，遂入唐县，贼家口悉伏诛。

纪　传庭次汝州，伪都尉四天王李养纯率所部来降，知贼并兵守宝丰。传庭进军宝丰，合围，贼坚守不下，李自成以轻兵来援，战于城东，白广恩、高杰、卢光祖分兵逆战，却之。翊日，贼复以精骑数千直攻官军，诸将复击走之。传庭曰：“宝丰不即下，而贼救大至，则腹背受敌矣。”亲督诸军悉力攻城，拔之，斩陈可新等数千级，遂以大兵捣唐县。时贼家口尽在唐县，贼发精骑来援，官军已入城，尽杀贼家口，贼满营痛哭，誓杀官兵。

编　督师孙传庭复郏县，李自成将兵逆战，官军大败之，自成奔襄城。

纪　传庭自朱仙镇而南，大雨六日，粮车日行三十里，又道淖，未至，士马俱饥。或劝传庭旋师就运，传庭曰：“军已行，即还亦饥，奚济乎，要当破一县就食耳。”传庭复郏县，县俱穷民，集骡羊二百余，顷刻分脔食尽，不足给，命河北、山西就近饷传庭军。自成将步骑万余逆战，官军前锋击断自成坐纛，进逐之，贼披靡，贼营逃亡者相属。时传庭前锋尽收革、左故部，皆致死于贼，而高杰统诸降贼，备悉贼中曲折，自成遣其弟一只虎逆战，三战三北，自成奔襄城，诸军进逼之，自成累败而惧，挑土筑墙自守。已食尽，贼有饥色。

编　以司礼太监王承恩督察京营戎政，韩赞周守备南京。

编　九月，张献忠陷永州，巡按湖南御史刘熙祚死之。

纪　初，献忠袭陷衡州，桂王及吉、惠二王走永州。至是，献忠拆桂王府殿材至长沙构造宫殿，遣兵南追三王至永州。熙祚督水师御之，遣兵护三王南行入广西，而自入永州死守。奸人内应，开门迎贼，熙祚被贼执。贼欲胁降之，不屈，囚之永阳驿中，闭目绝食，题绝命词于壁，贼再三谕降之，临以白刃，熙祚大骂不已，遂遇害。于是全楚皆陷。

编　督师孙传庭军与李自成兵战，败绩，传庭还军潼关。

编　初，大雨连旬，传庭军乏饷，兵噪于汝州，降盗李际遇阴通贼，贼率精骑大至。传庭问计于诸将，高杰请战，白广恩曰：“我师困，宜驻师分据要害，步步为营以薄贼，易耳。”传庭恐贼遁，曰：“将军何怯，独不如高将军邪！”广恩不怿，引所部八千人先去。贼前锋名“三堵墙”，一红，一白，一黑，各七千二百人来薄。官军接战，陷贼伏中，贼乘之，官军大败。高杰麾众退，诸军尽西走，贼驱大队疾追，一日驰走四百里，至于孟津，官军死亡四万余人，尽丧其军资数万。传庭与杰收散亡数千骑，走河北。贼别将克汝州，自成向潼关，白广恩击破之，传庭亦回军潼关，众尚四万。

编　冬十月，李自成陷渭南，督师孙传庭、知县杨暄死之。

纪　一只虎陷阌乡，即自成弟李过也。疾走至潼关，获督师大纛，贼以纛绐守关者，乘间突入，潼关陷，李自成间道缘山崖出潼关后，夹攻，官军大溃。贼既入关西行，一只虎陷华阴，传庭及白广恩退屯渭南。贼合众数十万陷渭南，传庭没于阵，杨暄被执，不屈死。贼屠渭南。

编　李自成陷商州，商、洛道黄世清死之。

编　李自成陷西安，陕西巡抚冯师孔，按察使黄炯、长安知县吴从义、指挥崔尔达、秦府长史章世炯等死之。

纪　贼陷临潼，关中人心所在瓦解。冯师孔知寇棘，急入西安收保，俄贼至，师孔督兵出战，城陷，被执，不屈死。黄炯自尽，吴从义、崔尔达俱投井死，章世炯自经死，绅士死者甚众。右都御史三原焦源溥骂贼，磔死。磁州道副使祝万龄至学宫拜先圣，从容自经死。礼部主事南居业骂贼死，宣抚焦源清、参政田时震俱不受伪职死，御史王道纯大骂贼不屈死，解元席增光、举人朱谊泉俱投井死，山东监军佥事王徵七日不食死，都司吏丘从周骂贼死。馀吏民皆相率降于贼，总兵白广恩逃而追获，降之。

初，自成剽掠十余年，既席卷楚、豫，始有大志，然地四通皆战场，所得郡县官军旋复之。至是，既入秦，百二山河，遂不可制。自成据秦王府，伪授秦王存枢权将军。世子妃刘氏曰：“国破家亡，愿求一死。”自成遣归外家。秦藩富甲天下，拥赀十万。贼之犯秦也，户部尚书倪元璐奏曰：“天下诸藩，无如秦、晋山险，用武国也。宜谕两藩，能任杀贼，不妨假之以大将之权；如不知兵，宜悉输所有，与其赍盗，何如享军。贼平之后，益封两藩各一子如亲王，亦足以报之。两王独不鉴十一宗之祸乎？贤王忠而熟于计，必知所处矣。”书上，不报。至西安陷，秦藩府库尽为贼有。贼分兵徇诸县，皆陷。蒲城知县朱一统抱印投井死。

初，自成在楚议所向，牛金星请先取河北，直捣京师；杨永裕欲先据留都，断漕运；独顾君恩曰：“否，否！先据留京，势居下流，难济大事，其策失之缓；直捣京师，万一不胜，退无所归，其策失之急；不如先取关中，为元帅桑梓之邦，且秦都百二山河，已得天下三分之二，建国立业，然后旁略三边，资其兵力，攻取山西，后向京师，进退有余，方为全策。”贼从其计。先是贼好杀掠，牛金星劝以不杀，遂严戢其下，民间稍安堵，辄相诳惑，人无斗志。自成遂改西安府为长安，搒掠巨室助饷。

编　李自成分兵略鄜、延，中部知县华堞死之。

编　以兵部侍郎余应桂总督陕西三边，收兵剿寇。应桂迁延不进。

纪　上始闻潼关失守，以余应桂总督陕西三边，收拾边兵，相机剿寇。应桂闻命，饮泣陛辞曰：“不益兵饷，虽去何济？”上默然，发帑金五万给军。应桂迁延河上不进。

编　以左副都御史方岳贡为东阁大学士。

编　十一月，李自成陷延安，复陷凤翔，屠之。

纪　总兵王定、高杰自渭南败，各率所部奔延安，自成命贼将田斌守西安，自往塞上。高杰闻贼至，以兵渡河而东，入山西；王定奔榆林。自成陷延安，大会群贼，戎马万匹，旌旗数十里，于米脂祭墓，以五百骑按行，凤翔守将诱而歼之。自成怒，亲攻凤翔，陷之，屠其城。

编　李自成陷榆林，备兵副使都任、总兵尤世威及诸将、一城男妇尽死之。

纪　自成发大兵围榆林，榆林诸将力战杀贼，贼死者万人。贼攻益力，逾旬不克，贼以冲车环城穴之，城崩数十丈，贼拥入，城遂陷。都任阖室自经死，尤世威纵火焚其家百口，挥刀突战死。诸将各率所部巷战，杀贼千计，贼大至，杀伤殆尽，无一降者，阖城妇女俱自尽，诸将死事者数百人。榆林为天下劲兵处，频年饷绝，军士饥困，而殚义殉城，志不少挫，阖城男子妇女无一人屈节辱身者。榆林既屠，贼捣宁夏，宁夏总兵官抚民迎降，三边俱没。贼无后顾，长驱而东矣。

编　李自成陷庆阳，备兵副使段复兴、董琬、前太常少卿麻禧死之。屠庆阳，执韩王。

纪　时贼遣伪王往关东灵、阌诸路大张伪榜，移檄河南郡县。河南西境贼皆设伪官，官兵守怀庆府。

编　十二月，前大学士周延儒有罪，赐死。

编　张献忠通好于老回回。

纪　时老回回为李自成据荆州，献忠遣人与修旧好，合兵。自成既入关，献忠益横荆、岳间。

编　李自成陷平阳，知府张嶙然走太原，吏民皆降。

纪　贼杀西河王等三百人。高杰闻平阳陷，拥兵东下泽州，山西郡县闻贼至，望风迎款，贼遣伪牌遍行山西，其辞甚悖。





明鉴易知录卷十五


明纪


怀宗端皇帝


编　甲申，十七年，春正月，是岁为我大清世祖章皇帝顺治元年。

编　大风霾。

纪　占曰：“风从乾起，主暴兵、城破。”

编　凤阳地震。

编　张献忠入夔州。

编　李自成称王于西安，僭国号曰顺，改元永昌。

纪　贼掠河东，河津、稷山、荣河、绛州一路俱陷。自成伪牒兵部约战，言三月十日至。上忧寇，临朝而叹曰：“卿等能无分忧哉！”大学士李建泰进曰：“主忧如此，臣敢不竭力！臣晋人，颇知寇中事。臣愿以家财佐军，可资数月之粮。臣请提兵西行。”上悦曰：“卿若行，朕当仿古推毂。”

编　癸酉夜，星入月中。

纪　占云：“星入月中，国破君亡。”

编　帝命大学士李建泰出师，师次涿州。

纪　命建泰出师，行遣将礼，命驸马都尉万炜以特牲告太庙，上临轩，廷授建泰节、剑，赐宴饯之。上亲赐巵酒曰：“先生之去，如朕亲行。”建泰顿首起行。是日大风扬沙，占曰：“不利行师。”建泰御肩舆，不数武，杆折，识者忧之。建泰出都，道闻山西烽火甚急，建泰家且破，因迟行，日三十里，师次涿州。初，建泰承上宠命，恃有家财可佐军需，已闻家破，进退失措，逡巡畿内而已。

编　二月朔，帝视朝。

纪　上平旦视朝，忽得伪封，启之，其词甚悖，末云“限三月望日至顺天，会同馆暂缴”。一时相顾失色，朝罢，遂不复问。

编　李自成陷蒲州及汾州。

纪　贼陷蒲、汾，怀庆不守，福王出奔，与太妃相失，遂至卫辉依潞王。

编　李自成陷太原，巡抚蔡懋德、中军盛应时等皆死之。

纪　自成至太原，太原无重兵为守，蔡懋德遣骁将牛勇、朱孔训出战，孔训伤于炮，勇陷阵死，一军皆殁，城中夺气。贼移檄远近，有云：“君非甚暗，孤立而炀蔽恒多；臣尽行私，比党而公忠绝少。甚至贿通宫府，朝廷之威福日移，利入戚绅，闾左之脂膏尽竭。”又云：“公侯皆食肉纨袴而倚为腹心，宦官皆龁糠犬豚而借其耳目。狱囚累累，士无报礼之心；征敛重重，民有偕亡之恨。”人读之多为扼腕。懋德知事必不支，写遗表令监纪贾士障间道奏京师。盛应时见之，退归，先杀其妻子，誓将死敌。初八日，风沙大起，贼乘风夜登城，懋德、应时策马赴敌死，赵布政、毛副使及府县各官四十六员咸死之，贼尸之于城。

编　李自成至黎城，遣将陷临晋。

编　帝下诏罪己。

纪　诏曰：“朕嗣守鸿绪，十有七年，深念上帝陟降之威，祖宗付托之重，宵旦兢惕，罔敢怠荒。乃者灾害频仍，流氛日炽，赦之益骄，抚而辄叛，甚至有受其煽惑，顿忘敌忾者。朕为民父母，不得而卵翼之，民为朕赤子，不得而怀保之，坐令秦、豫丘墟，江、楚腥秽，罪非朕躬，谁任其责！所以使民罹锋镝，蹈水火，殣量以壑，骸积成丘者，皆朕之过也。使民输刍挽粟，居送行赍，加赋多无艺之征，预征有称贷之苦者，又朕之过也。使民室如悬磬，田卒污莱，望烟火而无门，号冷风而绝命者，又朕之过也。使民日月告凶，旱潦荐至，师旅所处，疫厉为殃，上干天地之和，下丛室家之怨者，又朕之过也。至于任大臣而不法，用小臣而不廉，言官首鼠而议不清，武将骄懦而功不奏，皆由朕抚驭失道，诚感未孚。中夜以思，局蹐无地。朕自今痛加创艾，深省夙愆，要在惜人才以培元气，守旧制以息烦嚣，行不忍之政以收人心，蠲额外之科以养民力。至于罪废诸臣，有公忠、正直、廉洁、干才尚堪用者，不拘文武，吏、兵二部确核推用。草泽豪杰之士，有恢复一郡一邑者，分官世袭，功等开疆。即陷没胁从之流，能舍逆反正，率众来归，许赦罪立功；能擒斩闯、献，仍予通侯之赏。於戏！忠君爱国，人有同心，雪耻除凶，谁无公愤。尚怀祖宗之厚泽，助成底定之大功，思克厥愆，历告朕意。”诏下，贼前锋已至大安驿。

编　议京师城守。

编　李自成攻代州，总兵周遇吉退守宁武关。

编　李自成兵趋真定，知府丘茂华叛降贼。

纪　茂华闻警，先遣家人出城，总督徐标执茂华下狱。标麾下中军伺标登城画守御，劫标城外杀之，出茂华。茂华遂檄属县叛待寇，贼数骑入城，收帑籍，近京三百里，寂然无言者。

编　进魏藻德礼部尚书、文渊阁大学士，总督河道屯练，往天津。进方岳贡户部尚书兼兵部尚书、文渊阁大学士，总督漕运屯练，往济宁。

纪　藻德辞新衔，允之。有言各官不可令出，出即潜遁，遂止藻德等不遣。

编　诏征天下兵勤王。

纪　命府部大臣各条战守事宜，上候于文华殿，都察院左都御史李邦华、少詹事项煜、右庶子李明睿各言南迁，及东宫监抚南京。上骤览之，怒甚曰：“诸臣平日所言若何？今国家至此，无一忠臣义士为朝廷分忧，而谋乃若此。夫国君死社稷，乃古今之正，朕志已定，毋复多言！”吏科都给事中吴麟征请弃山海关外宁远、前屯二城，徙总兵吴三桂入关屯宿近郊，以卫京师。廷臣皆以弃地非策，不敢主其议。

编　大学士陈演罢。

纪　初，上忧秦寇，演谓无足虑。至是不自安，求去。

编　李自成陷宁武关，总兵周遇吉死之。

纪　自成薄宁武关，传檄五日不下，且屠，遇吉悉力拒守，大炮击贼万馀人。会火药尽，或言“贼势重，可款也。”遇吉曰：“战三日杀贼且万，若辈何怯邪！能胜之一军尽为忠义；万一不支，缚我以献，若辈可无恙。”于是开门奋击，杀贼数千人，贼惧，欲退。或为贼策曰：“我众彼寡，但使主客分别以十击一，蔑不胜矣。请去帽为识，见戴帽者击之，递出战，不二日可歼也。”贼引兵复进迭战，脱帽以自别，我兵大败。遇吉阖室自焚，挥短刀力斗，被流矢，牙兵且尽，见执；骂贼，贼于市磔焉，遂屠宁武。自成既杀遇吉，叹曰：“使守将尽周将军者，吾安得至此！”

编　李自成陷大同，总兵朱三乐、巡抚卫景瑗、督理粮储户部郎中徐有声、朱家仕、文学李若葵俱死之。

编　二月，督师、大学士李建泰上书请驾南迁，愿奉太子先行。

纪　上谕臣曰：“李建泰有疏劝朕南迁。国君死社稷，朕将何往！”大学士范景文、左都御史李邦华、少詹事项煜请先奉太子抚军江南，兵科给事中光时亨大声曰：“奉太子往南，诸臣意欲何为，将欲为唐肃宗灵武故事乎？”景文等遂不敢言。上复问战守之策，众臣默然。上叹曰：“朕非亡国之君，诸臣尽亡国之臣尔！”遂拂袖起。

编　钦天监奏帝星下移。

编　诏封总兵吴三桂平西伯、左良玉宁南伯、唐通定西伯、黄得功靖南伯。

编　征山海总兵吴三桂，蓟、辽总督王永吉率兵入卫。

编　唐通以八千人入卫，寻同太监杜之秩守居庸。

编　李自成兵陷保定，御史金毓峒与其从子振孙等皆死之。

纪　贼犯保定，李建泰已病，中军郭中杰缒城降贼，兵溃，贼入保定，建泰被执。毓峒守西门，贼执之入三皇庙见贼帅，毓峒奋拳殴贼帅仆之，跃入井中死，妻王氏自经。毓峒从子振孙以武举效力行间，登城射贼，多应弦而毙。城陷，众解戎衣自匿，振孙大呼曰：“我御史金毓峒侄也。”贼支解之。毓峒子罂妇陈氏，年十八，与其祖母张、母杨、嫂常一时尽投于井。

编　李自成陷宣府，巡抚朱之冯死之。

纪　自成宿阳和，遂长驱向宣府，宣府叛将白广恩贻总兵姜瓖书约降，监视太监杜勋郊迎三十里，军民聚谋籍籍。朱之冯悬赏劳军守城，无一应者，三命之，咸叩头曰：“愿中丞听军民纳款！”之冯独行巡城，见大炮曰：“汝曹试发之，可杀数百人，贼虽杀我，无恨矣。”众又不应，之冯不得已乃自起燃火，兵民竞挽其手，之冯乃夺士卒刀自刎，宣府军民俱迎降于贼。乡绅张罗彦自杀。

编　帝按籍勋戚大珰，征其助饷。

纪　上遣太监徐高谕嘉定伯周奎为倡，奎谢无有，高拂然起曰：“外戚如此，国事去矣，多金何益！”奎奏捐万金，上少之，勒其二万。太监王永祚、曹化淳助王三万五万。王之心最富，上面谕之，仅献万金。诸内官各大书于门曰“此房急卖”，复杂出雕镂玩好诸物陈于市以求售。后贼拷王之心，追十五万，他金银器玩称是；周奎钞见银五十二万，珍币复数十万。魏藻德首输百金。陈演既放未行，召入，诉清苦。百官共议捐助，勉谕至再。时谕上等三万金，皆无应，惟太康伯张国纪输二万，余不及也。又议前三门巨室各输粮给军，且赡其妻孥使无内顾，诸巨室多不乐而止。

编　大风霾，昼晦。命司礼太监王承恩提督内外京城，总督蓟、辽王永吉节制各镇。

纪　贼警益逼，有劝上南迁者，上怒曰：“卿等平日专营门户，今日死守，夫复何言！”谕兵部曰：“都城守备有余，援兵四集，何难刻期灭寇。敢有讹言惑众，及私发家眷出城者擒治。”

编　分营都门，设大炮，给九门守者人百钱，召前太监曹化淳守城。

编　南京孝陵夜哭。

编　风晦。寇自柳沟抵居庸关。

纪　柳沟天堑，百人可守，竟不设备。总兵唐通、太监杜之秩迎降，抚臣何谦伪死私遁，总兵马岱自杀其妻子，疾走山海关。时京师以西诸郡县望风瓦解，将吏或降或遁。伪权将军移檄至京师，云“十八日至幽州，会同馆暂缴”，京师大震，诏三大营屯齐化门外。

编　李自成兵陷昌平州。

纪　贼陷昌平州，诸军皆降。总兵李守骂贼不屈，手格杀数人，人不能执，诸贼围之，守拔刀自刎。贼焚十二陵享殿，传警至京师。

先是上知寇警益急，下吴麟征请徙宁远疏，飞檄趣吴三桂入关。三桂徙五十万众，日行数十里，是日始及关，贼骑已过昌平矣。太监高起潜弃关走西山，贼分兵掠通州粮储，上方御殿，自考选诸臣，问裕饷安人。以次对，未及半，秘封入，上览之色变，即起入。诸臣立候移刻，命俱退，始知为昌平失守也。

编　李自成陷京师，帝自经于煤山，皇后及宫人魏氏、费氏皆死之，诸臣一时死难者四十余人。

纪　贼乘夜自沙河而进，直犯平则门，竟夜焚掠，火光烛天。京师内外城堞，凡十五万四千有奇，京营兵疫，其精锐又太监选去，登陴赢弱五六万人，内阉数千入，守陴不充，无炊具，市饭为餐，饷久阙，仅人给百钱，无不解体。

乙巳，上早朝，召对诸臣而泣，俄闻贼大至，方报过卢沟桥，俄攻平则、彰义等门矣。城外三大营皆溃降，火车、巨炮，皆为贼有，贼反炮攻城，轰声震地。京军五月无饷，一时驱守，率多不至，每堵一人多不及。诸臣方侍班，襄城伯李国桢匹马驰阙下，汗浃沾衣，内侍呵止之，国桢曰：“此何时也，君臣即求相见，不可多得矣！”内臣叩之，曰：“守军不用命，鞭一人起，一人复卧如故。”上召入，因命内臣俱守城，凡数千人。上括中外库金二十万犒军，是日细民有痛哭输金者，各授锦衣卫千户。

丙午，寇攻城，炮声不绝，流矢雨集，贼仰语守兵曰：“亟开门，否且屠矣。”守者惧，空炮向外，不实铅子，徒以硝焰鸣之，犹挥手示贼，贼稍退，炮乃发。贼驱居民负木石填壕，急攻；我发万人敌大炮，误伤数十人，守者惊溃，尽传城陷，阖城号哭奔窜。贼驾飞梯攻西直、平则、德化三门，势甚危急。太常少卿吴麟征累土填西直门，因单骑驰入西安门，吏部侍郎沈惟炳守门，曰：“内守有宦寺，百官不得入，奈何？”麟征排门而入，太监王德化语麟征曰：“守城人少，奈何？请增益之。”麟征至午门，遇大学士魏藻德止之曰：“兵部调度，兵饷已足，公何事张皇邪？藻德且出，上方休，公安从入？”麟征流涕，藻德挽之出。

是日封刘泽清东平伯。时左谕德杨士聪等入直，语臣：“左良玉、吴三桂俱封，而遗刘泽清，且临清地近，可虞也。”揭上，得封。

都察院左都御史李邦华至正阳，欲登城，中贵拒之。李自成对彰义门设座，晋王、代王左右席地坐，太监杜勋侍其下，呼“城上人莫射，我杜勋也，可缒下一人以语。”守者曰：“留一人下为质，请公上。”勋曰：“我杜勋无所畏，何质为。”提督太监王承恩缒之上，同入见大内，盛称贼势重，皇上可自为计。守陵太监申芝秀自昌平降贼，亦缒上入见，备述贼犯上不道语，请逊位；上怒叱之。诸内臣请留勋，勋曰：“有秦、晋二王为质，不反则二王不免矣。”乃纵之出，仍缒下。

兵部尚书张缙彦奏曰：“时势如此危急，臣屡至城阈，欲觇城上守御，辄为监视抑沮。今闻曹化淳、王化成缒贼杜勋上城，未知何意，恐有奸宄不测。”章上，上手书遣缙彦上城按之。至城，内监沮之如故，示以上传，始登，问“杜勋安在？”云“昨暮上，今晨下之。已上闻，无容致诘。”又曰“尚有秦、晋二王在城下，亦欲通语。”缙彦曰：“秦、晋二王既降贼，如何可上。”化淳拂衣去。因阅城上守卒寥寥，兵部侍郎王家彦痛哭云：“贼势如此，监视将营兵调去。李襄城处尚有十之四，家彦所守两堵仅一卒。”语末竟，城下坎墙声急，王承恩炮击之，连毙数人。化淳、化成饮酒自若。缙彦驰至内，约同奏，至宫门，传止之。

上下诏亲征，召驸马都尉巩永固，谋以家丁护太子南行。对曰：“臣等安敢私蓄家丁，即有之何足当贼。”乃罢。已，召王承恩亟饬内员备亲征。

申刻，彰义门启，盖曹化淳献城开门也。贼恣杀掠，前大学士蒋德璟宿会馆被创。上亟召臣入曰：“卿等知外城破乎？”曰：“不知。”上曰：“事亟矣，今出何策？”皆曰：“陛下之福，自当亡虑；如其不利，臣等巷战，誓不负国。”命退。

是夕上不能寝，内城陷，一阉奔告，上曰：“大营兵安在？李国桢何往？”答曰：“大营兵散矣，皇上宜急走。”其人即出，呼之不应。上即同王承恩幸南宫，登万岁山，望烽火烛天，徘徊逾时，回乾清宫，朱书谕内：“命成国公朱纯臣提督内外诸军事，来辅东宫。”内臣持至。因命进酒，连沃数觥，叹曰：“苦我民尔！”以太子、永王、定王分送外戚周、田二氏。语皇后曰：“大事去矣！”各泣下，宫人环泣，上挥去，令各为计。皇后顿首曰：“妾事陛下十有八年，卒不听一语，至有今日。”皇后拊太子、二王，恸甚，遣之出，后自经。上召公主至，年十五，叹曰：“尔何生我家！”左袖掩面，右手挥刀断左臂，未殊死，手栗而止。命袁贵妃自经，系绝，久之苏，上拔剑刃其肩，又刃所御妃嫔数人。召王承恩对饮，少顷，易靴出中南门，手持三眼枪，杂内竖数十人，皆骑而持斧，出东华门，内监守城，疑有内变，施矢石相向。时朱纯臣守齐化门，因至其第，阍人辞焉，上太息而去。走安定门，门坚不可启，天且曙矣。帝御前殿，鸣钟集百官，无一至者。遂仍回南宫，登万岁山之寿皇亭自经。亭新成，所阅内操处也。太监王承恩对缢。上披发御蓝衣，跣左足，右朱履，衣前书曰：“朕自登极十七年，逆贼直逼京师，虽朕薄德匪躬，上干天咎，然皆诸臣之误朕也。朕死无面目见祖宗于地下，去朕冠冕，以发覆面，任贼分裂朕尸，勿伤百姓一人。”又书一行：“百官俱赴东宫行在。”犹谓臣已得朱谕也，不知内臣持朱谕至，臣已散，置几上而反，文武群臣无一人知者。

丁未昧爽，天忽雨，俄微雪，须臾城陷。贼先入东直门，杀守门御史王章，兵部侍郎张伯鲸走匿民舍。贼骑塞巷，大呼民间速献骡马，贼经象房桥，群象哀鸣，泪下如雨。贼千骑入正阳门，投矢令人持归闭门得免死，于是俱门书“顺民”。太子走诣周奎第，奎卧未起，叩门不得入，因走匿内官外舍。上之出至南宫也，使人诣懿安皇后所，劝后自裁，仓卒不得达。两宫已自尽，宫人号泣出走，宫中大乱。懿安皇后青衣蒙头，徒步走入成国公第。尚衣监何新入宫，见长公主断肩仆地，与宫人救之而苏，公主曰：“父皇赐我死，我何敢偷生。”何新曰：“贼已将入，恐公主遭其辱，且至国丈府中避之。”乃负之出。

午刻，李自成毡笠缥衣，乘乌骏马，伪丞相牛金星、尚书宋企郊等五骑从之。时宫中大乱，诸贼帅率其骑，皆擐甲执兵，先入清宫，诸宫人逸出，遇贼复入，宫人魏氏大呼曰：“贼入大内，我辈必遭所污，有志者早为计。”遂跃入御河死，顷间从死者积一二百人。

自成自西长安门入，弯弓仰天大笑，手发一矢，中坊之南偏。至承天门，自成顾盼自得，复弯弓指门榜语诸贼曰：“我一矢中其中字，必一统。”射之不中，中“天”字下，自成愕然。牛金星趋而进曰：“中其下，当中分天下。”自成喜，投弓而笑。司礼视印太监王德化以内员三百人先迎德胜门，令仍旧任，各监局印官迎，亦如之，因集选百余人，余皆散去。自成入宫，问帝所在，大索宫中，不得，伪尚玺卿黎某进曰：“此必匿民间，非重赏严诛不可得。今日大事，不可忽也！”乃下令，献帝者赏万金，封伯爵，匿者灭族。

自成登皇极殿，据黼座，牛金星檄召百官，期二十一日俱集于朝。自成同伪都督刘宗敏等数十骑入大内，太监杜之秩、曹化淳等前导，自成责其背主当斩，秩等叩首曰：“识天命，故至此。”自成叱去之。贼分宫嫔各三十人，牛金星、军师宋献策等亦各数人。宫人费氏，年十六，投眢井，贼钩出之，见其姿容，争相夺，费氏绐曰：“我长公主也。若不得无礼，必告汝主。”群贼拥之见自成，自成命内官审之，非是，赏部校罗贼。罗携出，费氏复绐曰：“我实天潢之胤，义难苟合，惟将军择吉成礼，死生惟命。”贼喜，置酒，极劝，费氏怀利刃，俟贼醉断其喉立死，因自刎。自成大惊，令收葬之。内臣献太子，自成留之西宫，封为宋王，太子不为屈。辛亥，改殡先帝后，出梓宫二，以丹漆殡先帝，黝漆殡先后，加帝翼善冠，衮玉渗金靴，后袍带亦如之。

初，贼犯都城，大学士范景文知事不可为，叹曰：“身为大臣，不能从疆埸少树功伐，虽死奚益！”十八日，召对，已不食三日矣，饮泣入告，声不能续。翼日城陷，景文望阙再拜，自经。家人解之，乃赋诗二首，潜赴龙泉巷古井死，其妾亦自经。户部尚书兼侍读学士倪元璐闻难曰：“国家至此，臣死有余责。”乃衣冠向阙北谢天子，南谢母，索酒招二友为别，酬汉寿亭侯像前，遂投缳。题几案云：“南都尚可为，死吾分也。慎勿棺衾，以志吾痛。”因诏家人曰：“若即欲殓，必大行殓方收吾尸。”乃缢。死三日后，贼突入，见之，颜色如生，贼惊避他去。一门殉节共十有三人。左都御史李邦华闻难叹曰：“主辱臣死，臣之分也，夫复何辞。但得为东宫导一去路，死庶可无憾。已矣，势不可为矣！”乃题阁门曰：“堂堂丈夫，圣贤为徒，忠孝大节，矢死靡他。”乃走文丞相祠，再拜，自经祠中。贼至，见其冠带危坐，争前执之，乃知其死，惊避去。左副都御史施邦曜闻变，恸哭，题词于几曰：“愧无半策匡时难，但有微躯报主恩。”遂自缢。仆解之，复苏，邦曜叱曰：“若知大义，毋久留我死。”乃更饮药而卒。大理寺卿凌义渠闻难，以首触柱，流血被面，尽焚其生平所著述及评骘诸书，服绯正笏望阙拜，复南向拜讫，遗书上其父，有曰：“尽忠即所以尽孝，能死庶不辱父。”乃系帛，奋身绝吭而死。协理京营兵部右侍郎王家彦，贼犯都城，奉命守德胜门，城陷，家彦自投城下不死，折臂足，其仆掖入民舍，自缢死。贼燔民舍，焚其一臂，仆收其遗骸归。刑部右侍郎孟兆祥，贼犯都城，奉命守正阳门，贼至，死于门下，妻何氏亦死。其子进士章明收葬父尸，亟归，别其妻王氏曰：“吾不忍大人独死，吾往从大人。”妻曰：“尔死，吾亦死。”章明以头抢地曰：“谢夫人，然夫人须先死。”乃遣其家人尽出，止留一婢在侧，章明视妻缢，取笔作诗已，复大书壁曰：“有侮吾夫妇尸者，吾必为厉鬼杀之！”妻气绝，取一扉置上，加绯服，又取一扉，置妻左，亦服绯自缢，属婢曰：“吾死亦置扉上。”遂死。左谕德马世奇是日方早食，闻变曰：“是当死。”家人曰：“奈太夫人何？”世奇曰：“正恐辱太夫人耳。”遂作书别母。侍妾朱氏、李氏盛服前，世奇曰：“若辞我去邪？”二妾言：“主人尽节，吾二人亦欲尽节。”拜辞已，并入室自缢，世奇亦遂缢。家人救之，复苏，告曰：“闻圣驾已南幸矣，可为从亡计。”世奇不应，睹二妾已死，笑曰：“若年少，遂能死乎？”乃朝服捧敕北面再拜，取冠带焚之于庭，以司经局印置案上，属仆曰：“上如出幸，以此上行在，否则投之吏部。”复南向拜母，端坐引帛力自缢死。左中元刘理顺，贼入城，理顺题于壁曰：“成仁取义，孔、孟所传，文信践之，吾何不然？”酌酒自尽，其妻万氏、妾李氏及子孝廉并婢仆十八人，阖门缢死。贼多河南人，至其居，曰：“此吾乡县刘状元也。居乡厚德，吾军奉李将军令护卫公，何遽死也！”数百人下拜，泣涕而去。时谓臣死君，妻死夫，子死父，仆死主，一家殉难者，以刘状元为最。太常少卿吴麟征奉命守西直门，贼势急，同守者相继避去。麟征遗友人书曰：“时事决裂，一旦至此，同官潜身远害，某惟致命遂志自矢而已。”城陷，徒步归，贼已据其邸，因入道左三元祠。时传天子蒙尘，有劝公南归，不应，同官来招之降贼，怒挥之户外，遂自经。家人救之苏，泣而请曰：“明旦待祝孝廉至，可一诀。”麟征许之。先是祝孝廉渊以奏保刘宗周被逮，留京师，渊晨至，麟征酌酒慷慨与别曰：“自我登第时，梦见隐士刘宗周题文信国零丁洋诗二语于壁，数实为之。今老矣，山河破碎，不死何为。”相对泣数行下，因作书诀家人曰：“祖宗二百七十年宗社，一旦而失，身居谏垣，无所匡救，法应褫服，殓时用角巾青衫，覆以单衾，藉以布席足矣。茫茫泉路，咽咽寸心，所以瞑予目者，又不在乎此也。罪臣吴麟征绝笔。”书毕，投缳死之。渊为视含殓，乃去。右庶子周凤翔，上梓宫暴露东华门外，凤翔赴哭恸绝，归寓遗书诀父，有曰：“男今日幸不亏辱此身贻两大人羞，吾事毕矣。罔极之恩，无以为报，矢之来生。”复作诗一首，有“碧血九泉依圣主，白头二老哭忠魂”之句，向阙再拜，自缢，二妾从之惧死。简讨汪伟，先是闻贼渐近都城，遗书友人曰：“京师单弱，不惟不能战，亦不能守，一死外无他计也。”及贼犯关，伟憏，累日不食。妻耿氏从容语曰：“苟事不测，请从君共死。”城陷，伟趋吴给事甘来所，约同殉难。归与妻耿氏呼酒命酌，伟大书前人语于壁曰：“志不可屈，身不可降。夫妇同死，节义成双。”为两缳于梁间，伟就右，耿氏就左，既皆缢，耿氏复挥曰：“止止，虽在颠沛，夫妇之序不可失也。”复解缳正左右序而死。户科给事中吴甘来，贼薄京师，兄礼部员外泰来至寓，执甘来手泣曰：“事势至此，奈何？”甘来曰：“有死，无二义也！”城陷，传闻圣驾南出，甘来曰：“上明且决，必不轻出。”乃疾趋皇城，不得入，返寓，家人进饮食，却之。有劝甘来潜遁者，甘来曰：“今不能调兵杀贼，顾欲苟全求活邪？”遂作书以后事属其兄弟，简几上有疏草在，曰：“留此恐彰君过”，取火焚之。兄子家仪奔至，相与恸哭曰：“我不死无以见志，汝父死无以终养。古者兄弟同难，必存其一。使皇上在，则土木袁彬，逊国程济，皆可为也。否则求真人于白水，起斟于有仍，是我虽死犹生也。努力！免之！”遂冠带北向拜者五，南向拜者四，赋绝命诗一首，引佩带自缢死。监察御史王章，贼犯京师，章与给事中光时亨同巡城，至阜城门，贼缘堞而上，从人骇走，贼持刃问曰：“降否？”章叱之曰：“不降。”贼以刃筑其膝仆地，遂遇害。章子之栻后亦死难于闽，甚烈，与章同。监察御史陈良谟闻变，痛饮作诗，为缳于梁欲自尽。妾时氏有娠，良谟谓之曰：“吾年逾五十无子，汝幸有娠，倘生男以延陈氏血食，汝必勉之！”时氏曰：“主人死，妾将谁依？与其为贼辱，不如无子也。妾请先死以绝君念。”遂入投缳。良谟别作一缳，与之同尽。监察御史陈纯德时提督北直学校，行部至易水，试士未竟，闻都城贼警，即戒装入都。不数日，城陷，自缢死。四川道御史赵撰巡视中城，捕贼谍，杀之。城陷，贼获撰，撰瞑目大骂，贼怒，杀于白帽胡衕。太仆寺丞申佳胤闻城陷，投井死。吏部员外许直，都城陷时，传先帝从齐化门出，有客劝曰：“天子南迁，公等宜扈跸偕行，共图光复。”直唯之。既而出门一望，曰：“当此四面干戈，驾将焉往？”比闻帝崩，号恸几绝，有客从旁慰解，动以亲老子幼，直曰：“有兄在，吾无忧也。”是夜，为书报其父，作诗六章，起拜阙已，复拜父毕，自缢死。一手持绳尾，一手上握，神气如生。兵部郎中成德，贼报急，即致书同年马世奇曰：“主忧臣辱，我等不能匡救，贻祸至此，惟有一死以报国耳。君常忠孝夙禀，谅有同心也。”及帝崩，梓宫暴露东华门，德以鸡酒哭奠梓宫前。贼怒，露刃胁视之，不为动。归寓，跪母张氏前哭，母曰：“我知之矣。”入室自缢死，妻张氏亦死。一子六岁，德扑杀之，然后自杀。兵部员外郎金铉，贼攻城急，铉跪母章氏前曰：“儿世受国恩，职任车驾，城破，义在必死，得一僻地可以藏母，幸速去。”母曰：“尔受国恩，我独不受国恩邪？事急，庑下井是吾死所。”铉恸哭，即辞母往视事，归至御河桥，闻城陷，铉望寓再拜，即投入御河，从人拯救，铉啮其臂，急赴深处。时河浅，俛首泥泞，死之。家人报至，母章氏亦投井死。铉妾王氏亦随死。其弟诸生哭曰：“母死，我必从死，然母未归土，未敢死也。”遂棺殓其母，既葬三日，复投井而死。光禄寺署丞于腾蛟冠带，呼妻亦衣命服同缢死。副兵马使姚成，中书舍人宋天显皆自尽。中书舍人滕之所、阮文贵、经历张应选咸投御河死。儒士张世禧二子懋赏、懋官，俱自经死。又菜佣汤之琼见先帝梓宫过，恸哭触石死。襄城伯李国桢，贼李自成舁帝后梓宫于东华门外，设厂，百官过者莫进视，国桢泥首去帻，踉跄奔赴，跪梓宫前大哭。贼执国桢见自成，复大哭，以头触阶，血流被面，贼众持之，自成以好语诱国桢使降，国桢曰：“有三事，尔从我即降：一，祖宗陵寝不可发；一，须葬先帝以天子礼；一，太子、二王不可害。”自成悉诺之，扶出，贼以天子礼藁葬先帝于田贵妃墓，惟国桢一人斩衰徒步往葬，至陵，襄事毕，恸哭作诗数章，遂于帝后寝前自缢死之。新乐侯刘文炳，贼破外城，帝召文炳同驸马巩永固各率家丁二十余人，欲于崇文门突围出，不得，乃回宫，文炳叹曰：“身为戚臣，义不受辱，不可不与国同难。”其女弟适李年，未三十而寡，文炳召之归，城陷，与弟左都督文耀择一大井，驱子孙男女及其妹十六人尽投其中，纵火焚赐第，火燃，俱投火死。祖母，瀛国太夫人，即帝外祖母也，年九十余，亦投井死。驸马都督巩永固，从帝突围出，不得，归家杀其爱马，焚其弓刀铠仗，大书于壁曰：“世受国恩，身不可辱。”时乐安公主先薨，以黄绳缚子女五人于柱，命外举火，遂自刭。太傅惠安伯张庆臻闻城陷，尽散财物与亲戚，置酒，一家聚饮，积薪四围，全家燔死。宣城伯卫时春闻变，合家赴井死，无一存者。锦衣卫都指挥使王国兴闻变，自缢死。锦衣卫指挥同知李若珪守崇文门，城陷，作绝命词云“死矣，即为今日事。悲哉，何必后人知。”自缢死。锦衣卫千户高文采守宣武门，城陷，一家十七人皆自杀，尸狼藉于路。顺天府知事陈贞达自尽。阳和卫经历毛维张不屈死。百户王某，周钟寓其家，百户劝钟死，钟不应，出门欲降，百户挽钟带至断，钟不听，百户自经。长洲生员许琰，闻京师之变，悲号欲绝，遍体书“崇祯圣上”四字，绝粒七日而死。会稽生员王毓蓍闻京师之变，作致命词以见志，夜肃衣冠赴柳桥水而死。

贼兵充塞街巷，恣意淫掠，惟殉难诸臣家，贼戒不敢骚扰。一时诸臣尽节稍不决烈者，即被其拘执于朝，迫胁献金，极刑拷掠；献不满意，仍复受刑；受刑不过，陈演仰药死，魏藻德自勒死，方岳贡不食死，邱瑜自经死。贼毁太庙，迁太祖神主于历代帝王庙中。贼每升御座，辄目眩头晕。铸永昌钱，字不成文。有明制度，任意纷更。识者已知其终于贼矣。

编　平西伯吴三桂乞师于我大清，长驱而入。夏四月，贼李自成遁走。

纪　初，三桂率兵入援，闻京城已陷，顿兵山海，走大清乞师而后长驱以入。自成闻之大惊，胁三桂父襄作书招三桂，复遣唐通赍银四万两犒师，别以贼兵二万守关。三桂佯受其犒，而出不意尽杀守关贼，遂复书绝父。四月，自成率精锐六万众，挟太子、定王、永王及吴襄东行向永平。三桂击贼于关门，贼方合围，大清兵至，自成策马先走，贼众奔溃；三桂追贼至永平，又破之。自成奔还京师，三桂压城而营，自成合十八营拒战，官军击之，贼死者二万人。自成杀吴襄，尽戮其家口三十八口，悬襄首于城上。三桂披发坠鞍，哭于地，三军感愤，拔刀砍地誓杀贼。

丙戌，自成称帝，即位于武英殿。

丁亥，自成出彰义门西走，三桂轻骑追之。贼马骡皆重载，自卢沟至固安百里内，所弃财物、妇女塞路，贼众半散去。三桂追至保定，贼还兵而斗，尽失其辎重。追至真定复拒战，官军击之，杀贼万余人，自成中流矢，拔营走山西。三桂以兵逐之，及关而止，遂还军京师。

编　五月，我大清定鼎顺天。
