---
layout: post
title: 四库全书总目提要集部
description: 永瑢、纪昀主编《四库全书总目提要》集部
date: 2023-01-05 13:30:08
--- 

### 一百四十八 集部一

#### 集部总叙

> 	集部之目，楚辞最古，别集次之，总集次之，诗文评又晚出，词曲则其闰馀也。古人不以文章名，故秦以前书无称屈原、宋玉工赋者。洎乎汉代，始有词人。

> 	迹其著作，率由追录。故武帝命所忠求相如遗书。魏文帝亦诏天下上孔融文章。

> 	至於六朝，始自编次。唐末又刊板印行。（事见贯休《磾月集序》。）夫自编则多所爱惜，刊板则易於流传。四部之书，别集最杂，兹其故欤！然典册高文，清词丽句，亦未尝不高标独秀，挺出邓林。此在翦刈卮言，别裁伪体，不必以猥滥病也。总集之作，多由论定。而《兰亭》、《金谷》悉觞咏於一时，下及汉上题襟、松陵倡和。《丹阳集》惟录乡人，《箧中集》则附登乃弟。虽去取佥孚众议，而履霜有渐，已为诗社标榜之先驱。其声气攀援，甚於别集。要之，浮华易歇，公论终明，岿然而独存者，《文选》、《玉台新咏》以下数十家耳。诗文评之作，著於齐梁。观同一八病四声也。锺嵘以求誉不遂，巧致讥排；刘勰以知遇独深，继为推阐。词场恩怨，亘古如斯。冷斋曲附乎豫章，石林隐排乎元祐。党人馀衅，报及文章，又其己事矣。固宜别白存之，各核其实。至於倚声末技，分派诗歌，其间周、柳、苏、辛，亦递争轨辙。然其得其失，不足重轻。姑附存以备一格而已。大抵门户构争之见，莫甚於讲学，而论文次之。讲学者聚党分朋，往往祸延宗社。操觚之士笔舌相攻，则未有乱及国事者。盖讲学者必辨是非，辨是非必及时政，其事与权势相连，故其患大。文人词翰，所争者名誉而已，与朝廷无预，故其患小也。然如艾南英以排斥王、李之故，至以严嵩为察相，而以杀杨继盛为稍过当。岂其扪心清夜，果自谓然？亦朋党既分，势不两立，故决裂名教而不辞耳。至钱谦益《列朝诗集》，更颠倒贤奸，彝良泯绝。其贻害人心风俗者，又岂鲜哉！今扫除畛域，一准至公。明以来诸派之中，各取其所长，而不回护其所短。

> 	盖有世道之防焉，不仅为文体计也。

#### 楚辞类

> 	裒屈、宋诸赋，定名《楚辞》，自刘向始也。后人或谓之骚，故刘勰品论《楚辞》，以《辨骚》标目。考史迁称“屈原放逐，乃著离骚”，盖举其最著一篇。《九歌》以下，均袭《骚》名，则非事实矣。《隋志》集部以《楚辞》别为一门，历代因之。盖汉、魏以下，赋体既变，无全集皆作此体者。他集不与《楚辞》类，《楚辞》亦不与他集类，体例既异，理不得不分著也。杨穆有《九悼》一卷，至宋已佚。晁补之、朱子皆尝续编，然补之书亦不传，仅朱子书附刻《集注》后。今所传者，大抵注与音耳。注家由东汉至宋，递相补苴，无大异词。迨於近世，始多别解。割裂补缀，言人人殊。错简说经之术，蔓延及於词赋矣。今并刊除，杜窜乱古书之渐也。

##### 《楚辞章句》十七卷（兵部侍郎纪昀家藏本）

> 	汉王逸撰。逸字叔师，南郡宜城人。顺帝时官至侍中。事迹具《后汉书文苑传》。旧本题“校书郎中”，盖据其注是书时所居官也。初，刘向裒集屈原《离骚》、《九歌》、《天问》、《九章》、《远游》、《卜居》、《渔父》，宋玉《九辨》、《招魂》，景差《大招》，而以贾谊《惜誓》，淮南小山《招隐士》，东方朔《七谏》，严忌《哀时命》，王褒《九怀》及向所作《九叹》，共为《楚辞》十六篇。是为总集之祖。逸又益以己作《九思》与班固二叙为十七卷，而各为之注。其《九思》之注，洪兴祖疑其子延寿所为。然《汉书》《地理志》、《艺文志》即有自注，事在逸前。谢灵运作《山居赋》，亦自注之。安知非用逸例耶？旧说无文，未可遽疑为延寿作也。陈振孙《书录解题》载，有《古文楚辞释文》一卷，其篇第首《离骚》，次《九辨》、《九歌》、《天问》、《九章》、《远游》、《卜居》、《渔父》、《招隐士》、《招魂》、《九怀》、《七谏》、《九叹》、《哀时命》、《惜誓》、《大招》、《九思》，迥与今本不同。兴祖据逸《九章》注中，称皆解於《九辨》中，知古本《九辨》在前，《九章》在后。

> 	振孙又引朱子之言，据天圣十年陈说之序，谓旧本篇第混并，乃考其人之先后，重定其篇第，知今本为说之所改。则自宋以来，已非逸之旧本。又黄伯思《东观馀论》谓逸注《楚辞》，序皆在后，如《法言》旧本之例，不知何人移於前。则不但篇第非旧，并其序亦非旧矣。然洪兴祖《考异》，於“离骚经”下注曰：“释文第一”，无“经”字。而逸注明云：“离，别也。骚，愁也。经，径也。”

> 	则逸所注本确有“经”字，与释文本不同。必谓《释文》为旧本，亦未可信，姑存其说可也。逸注虽不甚详赅，而去古未远，多传先儒之训诂。故李善注《文选》，全用其文。《抽思》以下诸篇注中，往往隔句用韵。如“哀愤结縎，虑烦冤也。

> 	哀悲太息，损肺肝也。心中结屈，如连环也”之类，不一而足。盖仿《周易象传》之体，亦足以考证汉人之韵。而吴棫以来谈古韵者，皆未徵引，是尤宜表而出之矣。

##### 《楚辞补注》十七卷（内府藏本）

> 	宋洪兴祖撰。兴祖字庆善。陆游《渭南集》有兴祖手帖跋，称为“洪成季庆善”，未之详也。丹阳人。政和中登上舍第。南渡后召试，授秘书省正字。历官提点江东刑狱，知真州、饶州。后忤秦桧，编管昭州，卒。事迹具《宋史儒林传》。周麟之《海陵集》有兴祖《赠直敷文阁制》，极褒其编纂之功。盖桧死乃昭雪也。案陈振孙《书录解题》列《补注楚辞》十七卷、《考异》一卷。称“兴祖少时，从柳展如得东坡手校十卷。凡诸本异同，皆两出之。后又得洪玉父而下本十四五家，参校遂为定本，始补王逸《章句》之未备者。成书又得姚廷辉本，作《考异》，附古本释文之后。又得欧阳永叔、孙莘老、苏子容本於关子东、叶少协，校正以补《考异》之遗”云云。则旧本兼载释文，而《考异》一卷附之，在《补注》十七卷之外。此本每卷之末有汲古后人毛表字奏叔依古本是正印记，而《考异》已散入各句下，未知谁所窜乱也。又目录后有兴祖《附记》，称鲍钦止云：“《辨骚》非《楚辞》本书，不当录。班固二序，旧在《九叹》之后，今附於第一通之末”云云。此本《离骚》之末有班固二序，与所记合。而刘勰《辨骚》一篇仍列序后，亦不详其何故。岂但言其不当录，而未敢遽删欤？汉人注书，大抵简质，又往往举其训诂，而不备列其考据。兴祖是编，列逸注於前，而一一疏通、证明、补注於后，於逸注多所阐发。又皆以“补曰”二字别之，使与原文不乱，亦异乎明代诸人妄改古书，恣情损益。於楚辞诸注之中，特为善本。故陈振孙称其用力之勤，而朱子作《集注》，亦多取其说云。

##### 《楚辞集注》八卷、《辨证》二卷、《后语》六卷（内府藏本）

> 	宋朱子撰。以后汉王逸《章句》及洪兴祖《补注》二书详於训诂，未得意旨。

> 	乃隐括旧编，定为此本。以屈原所著二十五篇为《离骚》，宋玉以下十六篇为《续离骚》。随文诠释，每章各系以兴、比、赋字，如《毛诗》传例。其订正旧注之谬误者，别为《辨证》二卷附焉，自为之序。又刊定晁补之《续楚辞》、《变离骚》二书，录荀卿至吕大临凡五十二篇，为《楚辞后语》，亦自为之序。

> 	《楚辞》旧本有东方朔《七谏》、王褒《九怀》、刘向《九叹》、王逸《九思》，晁本删《九思》一篇。是编并削《七谏》、《九怀》、《九叹》三篇，益以贾谊二赋。陈振孙《书录解题》谓以“《七谏》以下，词意平缓，意不深切，如无病而呻吟者也”。晁氏《续离骚》凡二十卷，《变楚辞》亦二十卷。《后语》删为六卷，去取特严。而扬雄《反骚》为《旧录》所不取者，乃反收入。《自序》谓：“欲因《反骚》而著苏氏、洪氏之贬词，以明天下之大戒也。”周密《齐东野语》记绍熙内禅事曰：“赵汝愚永州安置，至衡州而卒，朱熹为之注《离骚》以寄意焉。”然则是书大旨在以灵均放逐寓宗臣之贬，以宋玉《招魂》抒故旧之悲耳？

> 	固不必於笺释音叶之间，规规争其得失矣。

##### 《离骚草木疏》四卷（安徽巡抚采进本）

> 	宋吴仁杰撰。仁杰有《古周易》，已著录。是编末有仁杰庆元丁巳自序，谓梁刘杳有《草木疏》二卷，见於本传。其书已亡。杳疏凡王逸所集者皆在焉，仁杰独取二十五篇疏之。其大旨谓《离骚》之文，多本《山海经》，故书中引用，每以《山海经》为断。若辨“夕揽洲之宿莽”句，引《朝歌》之“山有莽草焉”为据，驳王逸旧注之非。其说甚辨。然骚人寄兴，义不一端。琼枝、若木之属，固有寓言；澧兰、沅芷之类，亦多即目。必举其随时抒望，触物兴怀，悉引之於大荒之外，使灵均所赋，悉出伯益所书，是泽畔行吟，主於侈其博赡，非以写其哀怨，是亦好奇之过矣。以其徵引宏富，考辨典核，实能补王逸训诂所未及。以视陆玑之疏《毛诗》、罗愿之翼《尔雅》，可以方轨并驾，争骛后先，故博物者恒资焉。迹其赅洽，固亦考证之林也。此本为影宋旧钞，末有庆元庚申方灿跋。

> 	又有校正姓氏三行。盖仁杰官国子学录时，属灿刊於罗田者。旧版散佚，流传颇罕。写本仅存，亦可谓艺林之珍笈矣。

##### 《钦定补绘离骚全图》二卷国朝萧云从原图，乾隆四十七年奉敕补绘。云从字尺木，当涂贡生。考《天问序》，称“屈原放逐，彷徨山泽，见楚有先王之庙及公卿祠堂，图画天地山川神灵琦玮谲佹及古圣贤怪物异事，因书其壁，呵而问之”。是《天问》一篇，本由图画而作。后世读其书者，见所徵引，自天文、地理、虫鱼、草本与凡可喜、可愕之物，无不毕备，咸足以扩耳目而穷幽渺，往往就其兴趣所至，绘之为图。

> 	如宋之李公麟等，皆以此擅长。特所画不过一篇一章，未能赅极情状。云从始因其章句，广为此图。当时咸推其工妙，为之镌刻流传。原本所有，只以三闾大夫、郑詹尹、渔父合绘一图，冠於卷端。及《九歌》为九图，《天问》为五十四图。

> 	而《目录》、《凡例》所称《离骚经》、《远游》诸图，并已阙佚。《香草》一图，则自称有志未逮。核之《楚辞》篇什，挂漏良多。皇上几馀披览，以其用意虽勤，而脱略不免。特命内廷诸臣，参考厘订，各为补绘。於《离骚经》则分文析句，次为三十二图。又《九章》为九图，《远游》为五图，《九辨》为九图，《招魂》为十三图。《大招》为七图，《香草》为十六图。於是体物摹神，粲然大备。不独原始要终，篇无剩义；而灵均旨趣，亦藉以考见其比兴之原。仰见大圣人游艺观文，意存深远；而云从以绘事之微，荷蒙宸鉴，得为大辂之椎轮，实永被荣施於不朽矣。

##### 《山带阁注楚辞》六卷、《楚辞馀论》二卷、《楚辞说韵》一卷（通行本）

> 	国朝蒋骥撰。骥字洓塍，武进人。是书《自序》题康熙癸巳，而《馀论》上卷有“庚子以后复见安溪李氏《离骚解义》”之语，盖《馀论》又成於注后也。

> 	注前冠以《史记屈原列传》、沈亚之《屈原外传》、《楚世家》节略，以考原事迹之本末。次以《楚辞》地理，列为五图，以考原涉历之后先。所注即据事迹之年月、道里之远近，以定所作之时地。虽穿凿附会，所不能无；而徵实之谈，终胜悬断。《馀论》二卷，驳正注释之得失，考证典故之同异。其间诋诃旧说，颇涉轻薄。如以“少司命”为月下老人之类，亦几同戏剧，皆乖著书之体。而汰其冗芜，简其精要，亦自瑕不掩瑜。《说韵》一卷，分以字母，通以方音。又博引古音之同异，每部列“通韵”、“叶韵”、“同母叶韵”三例，以攻顾炎武、毛奇龄之说。夫“双声互转”、“四声递转”之二例，沙随程迥已言之，非骥之创论。然实不知先有声韵，后有字母，声韵为古法，字母为梵学，而执末以绳其本。至於五方音异，自古已然，不能谓之不协，亦不能执以为例。黄庭坚词用蜀音，以“笛”韵“竹”。《林外词》用闽音，以“扫”韵“锁”。是可据为典要，谓宋韵尽如是乎？又古音一字而数叶，亦如今韵一字而重音。“佳”字“佳”、“麻”并收，“寅”字“支”、“真”并见，是即其例。使非韵书俱在，亦将执其别音攻今韵之部分乎？盖古音本无成书，不过后人参互比校，择其相通之多者，区为界限。犹之九州列国，今但能约指其地，而不能一一稽其犬牙相错之形。骥不究同异之由，但执一二小节，遽欲变乱其大纲，亦非通论。以其引证浩博中亦间有可采者，故仍从原本，与《馀论》并附录焉。

> 	──右“楚辞类”六部，六十五卷，皆文渊阁著录。

#### 楚辞类存目△《天问天对解》一卷（浙江范懋柱家天一阁藏本）

> 	宋杨万里撰。万里有《易传》，已著录。是书取屈原《天问》、柳宗元《天对》，比附贯缀，各为之解。已载入《诚斋集》中，此其别行本也。训诂颇为浅易。其间有所辨证者，如《天问》“雄虺九首，儵忽焉在”，引《庄子》“南方之帝曰儵，北方之帝曰忽”，证王逸注“电光”之误。特因《天对》“儵忽之居帝南北海”而为之说。又如《天问》“鲮鱼何所，魀堆焉处”，独谓“堆”当为“雀”，“魀雀在北号山，如鸡虎爪食人”，证王逸注“奇兽”之误。

> 	亦因《天对》“魀雀在北号，惟人是食”而为之说。未尝别有新义也。

##### 《楚辞集解》八卷、《蒙引》二卷、《考异》一卷（两淮监政采进本）

> 	明汪瑗撰。瑗字玉卿，歙县人。是书《集解》八卷，惟注屈原诸赋，而宋玉、景差以下诸篇弗与。《蒙引》二卷，皆辨证文义。《考异》一卷，则以王逸、洪兴祖、朱子三本互校其字句也。《楚辞》一书，文重义隐，寄托遥深。自汉以来，训诂或有异同，而大旨不相违舛。瑗乃以臆测之见，务为新说以排诋诸家。其尤舛者，以“何必怀故都”一语为《离骚》之纲领，谓实有去楚之志而深辟，洪兴祖等谓原惓惓宗国之非。又谓原为圣人之徒，必不肯自沉於水，而痛斥司马迁以下诸家言死於汨罗之诬。盖掇拾王安石《闻吕望之解舟》诗、李壁注中语也。亦可为疑所不当疑，信所不当信矣。

##### 《离骚草木疏补》四卷（浙江范懋柱家天一阁藏本）

> 	明屠本畯撰。本畯有《闽中海错疏》，已著录。是书以宋吴仁杰《离骚草木疏》多有未备，特於“香草”类增入麻、秬、黍、薇、藻、稻、粢、麦、粱八种，於“嘉木”类增入枫、梧二种。其馀於仁杰疏多所删汰。自谓明简过之，而实则反失之疏略。又每类冠以《离骚》本文及王逸《注》，拟於诗之《小序》，亦无关宏旨，徒事更张。至仁杰谓宿莽非卷葹，斥王逸《注》及郭璞《尔雅注》之误。

> 	本畯是书，引罗愿《尔雅翼》以明之。不知其引《南越志》“宁乡草名卷葹，江淮间谓之宿莽”者，正主郭之说。不免自相剌谬，尤失於考证矣。

##### 《楚骚协韵》十卷、附《读骚大旨》一卷（浙江范懋柱家天一阁藏本）

> 	明屠本畯撰。此本惟题曰屠畯，盖未改名以前刻也。本畯以朱子《楚辞集注》韵为未备，故广为此书。然所增实未尽当。古无韵书，各以方音取读。方音南北互殊，不免大同而小异。如《离骚》“朕皇考曰伯庸，维庚寅吾以降”，“降”读户工切。又“重之以修能，纫秋兰以为佩”，“能”读奴来切。皆古音也。至“肇锡予以嘉名，字余曰灵均”，则方音矣。江以南“真”、“庚”互叶，今世尚然。本畯必读名弥延反、均居员反，殊为牵合。本畯又好取《说文》字体改今楷法，以为楚骚文字在小篆未变之前，写《楚辞》宜用小篆分草。今刊本虽用隶书，然宜以六书善本正其差讹。夫隶体与分草之兴，初不相远。且意取简易，与篆固殊。若尽依《说文》改变形体，以为能守六书之义，转为烦重。则但作篆可耳，奚以隶为？是亦好奇之过也。

##### 《楚辞听直》八卷、《合论》一卷（两江总督采进本）

> 	明黄文焕撰。文焕有《诗经考》，已著录。崇祯中，文焕坐黄道周党下狱，因在狱中著此书。盖借屈原以寓感。其曰“听直”，即取原《惜诵》篇中“皋陶听直”语也。其例凡评谓之“品”，注谓之“笺”。《九歌》、《九章》诸篇标题下又有“总品”。其篇次首《离骚》，次《远游》，次《天问》，次《九歌》，次《渔父》，次《卜居》，次《九章》。又据王逸之注，以《大招》或称屈原。

> 	又据司马迁《屈原贾生传赞》有“读原《离骚》、《招魂》、《哀郢》”语，并以《大招》、《招魂》附於篇末，与旧本皆异。《合论》一卷，即以发明“听直”之旨。有合论一篇者，《听离骚》、《听远游》、《听天问》、《听九歌》、《听卜居、渔父》、《听九章》、《听二招》七篇是也。有合论全书者，《听忠》、《听孝》、《听年》、《听次》、《听复》、《听芳》、《听玉》、《听路》、《听女》、《听礼》十篇是也。大抵借抒牢骚，不必尽屈原之本意。其词气傲睨恣肆，亦不出明末佻薄之习也。

##### 《楚辞评林》八卷（内府藏本）

> 	明沈云翔编。云翔字千亻刃，庆城人。是书成於崇祯丁丑。因朱子《集注》杂采诸家之说，标识简端，冗碎殊甚。盖坊贾射利之本也。

##### 《天问补注》一卷（浙江巡抚采进本）

> 	国朝毛奇龄撰。奇龄有《仲氏易》，已著录。是编以朱子《楚辞集注》於《天问》一篇多所阙疑，又谓世或牵引《天问》，造饰襞积，因以为说，而浅陋者更且牵引而注之。奇龄喜摭朱子之失，故为之补注。前为《总论》，后凡三十四条，皆先列《天问》原文，次列《集注》，而后以补注继之。亦间有所疏证。

> 	然语本恍惚，事多奇诡，终属臆测之词，不能一一确证也。

##### 《楚辞灯》四卷（内府藏本）

> 	国朝林云铭撰。云铭字西仲，侯官人。顺治戊戌进士。官徽州府通判。王晫《今世说》称：“云铭少嗜学，每探索精思，竟日不食。暑月家僮具汤请浴，或和衣入盆。里人皆呼为‘书痴’。”然观所著诸书，实未能深造。是编取《楚辞》之文，逐句诠释。又每篇为《总论》，词旨浅近，盖乡塾课蒙之本。江宁朱冀尝作《离骚辨》一卷，攻云铭之说甚力。然二人均以时文之法解古书，亦同浴而讥裸裎也。其於《九章》篇次，自《涉江》以下，皆易其旧。曰《惜诵》第一、《思美人》第二、《抽思》第三、《涉江》第四、《橘颂》第五、《悲回风》第六、《惜往日》第七、《哀郢》第八、《怀沙》第九。考王逸注称：“屈原放於江南之野，思君念国，忧心罔极，故复作《九章》。”盖以《九章》皆放江南时作。云铭此编，谓《惜诵》为怀王见疏之后，又进言得罪而作，时但见疏而未尝放。本传所谓“不复在位者”，以不复在左徒之位，未尝不在朝也。其《思美人》、《抽思》乃怀王置之於外时作，然此时在汉北，尚与江南之野无涉。惟《涉江》、《橘颂》、《悲回风》、《惜往日》、《哀郢》、《怀沙》六篇，始是顷襄放之江南所作。如此说来，既与本传使齐及谏释张仪、谏入武关数事不相碍；且与《思美人》、《抽思》章称“造都为南行，朝臣为南人”及“来集汉北”等语、《哀郢》章“仲春东迁，逍遥来东，西思故都”等语，一一印合云云。然此说本明黄文焕《楚辞听直》，亦非其创解也。

##### 《离骚经注》一卷、《九歌注》一卷（安徽巡抚采进本）

> 	国朝李光地撰。光地有《周易观彖》，已著录。案《史记》但称“屈原著《离骚》”，至王逸注本，始於《离骚》加“经”字，而《九歌》、《九章》加“传”字。此称《离骚经》，从逸本也。所注皆推寻文意，以疏通其旨，亦颇简要。然《楚辞》实诗赋之流，未可说以诂经之法。至《国殇》、《礼魂》二篇，向在《九歌》之末。古人以九纪数，实其大凡之名，犹《雅》、《颂》之称“什”。

> 	故篇十有一，仍题曰“九”。光地谓当止於九篇，竟不附载，则未免拘泥矣。

##### 《离骚经解》一卷（浙江巡抚采进本）

> 	国朝方楘如撰。楘如字文辀，淳安人。康熙丙戌进士。官丰润县知县。是编所解甚略，无所考证发明。原附刻《集虚斋学古文》后，今析出别著录焉。

##### 《离骚解》一卷（江苏巡抚采进本）

> 	国朝顾成天撰。成天字良哉，娄县人。雍正庚戌进士。官翰林院侍讲。是编成於乾隆辛酉。大旨深辟王逸以来求女譬求君之说，持论甚正。然词赋之体与叙事不同，寄托之言与庄语不同，往往恍惚汗漫，翕张反覆，迥出於蹊径之外，而曲终乃归於本意。疏以训诂，核以事实，则刻舟而求剑矣。《离骚》之末曰：“陟升皇之赫戏兮，忽临睨夫旧乡。仆夫悲余马怀兮，蜷局顾而不行。”即终之以“乱曰”云云，大意显然，以前皆文章之波澜也。不通观其全篇，而句句字字必求其人以实之，反诋古人之疏舛，是亦苏轼所谓“作诗必此诗”也。

##### 《楚辞九歌解》一卷（江苏巡抚采进本）

> 	国朝顾成天撰。其说以《湘君》、《湘夫人》为一篇，《大司命》、《少司命》为一篇，并十一篇为九，以合《九歌》之数。说尚可通。至於每篇所解，大抵以林云铭《楚辞灯》为蓝本，而加以穿凿附会。如《河伯篇》云：“九河属韩、魏之境，而昆仑在秦之墟。韩、魏不能蔽秦，而东诸侯始无宁日。‘与女游兮九河’，武关之要盟也。‘冲风起兮横波’，伏兵之劫行也。‘登昆仑兮四望’，留秦而不返也。‘灵何为兮水中，朝章台如藩臣’，不与抗礼也。‘与女游兮河渚，流澌纷兮来下’，冬卒而春归其丧也。”则全归之於怀王。又《山鬼篇》云：“楚襄王游云梦，梦一妇人，名曰瑶姬。通篇辞意，似指此事。”则又归之於巫山神女。屈原本旨，岂其然乎！

##### 《读骚列论》一卷（江苏巡抚采进本）

> 	国朝顾成天撰。此书又举《九章》以下诸篇未及作解者，一一评其大意。谓《离骚》之作在顷襄之世，屈原之死乃身殉怀王，力辟《史记》记事之谬。谓《九章》《惜诵》、《惜往日》二篇为伪托，定为河洛间人所作。谓《卜居》亦为伪托，定为战国人所作。谓《渔父》即庄周。谓《招魂》、《大招》皆招怀王。

> 	其说皆不免武断。至《思美人》篇“托玄鸟而致词”句，谓因张仪生出“鸟”字，因商於生出“玄鸟”字，其说尤不可解矣。

##### 《离骚中正》（无卷数，副都御史黄登贤家藏本）

> 	国朝林仲懿撰。仲懿有《南华本义》，已著录。是编首载《读离骚管见》数则，谓屈原之赋以执中为宗派，主敬为根柢。自叙学问本领，陈述帝王心法，与四子书相表里。其说甚迂，故所释类多穿凿。如释“名余曰正则，字余曰灵均”，谓屈子窃取子思之道，所言正则、灵均，与《中庸》“天命之性，率性之道”相合。是果骚人之本意乎？

##### 《屈骚心印》五卷（浙江巡抚采进本）

> 	国朝夏大霖撰。大霖字用雨，号梅皋，衢州西安人。是编成於乾隆甲子，因林云铭《楚辞灯》而改订之。据其自述，自林本以外，所见惟朱子、来钦之、黄维章三家本。其论韵称沈约为晋人。所引据者亦不过李渔《笠翁诗韵》、蔡方炳《广舆记》诸书。前有毛以阳评，谓朱子未暇注《楚辞》，今本出后人之附会，尤不知何据也。

##### 《楚辞新注》八卷（陕西巡抚采进本）

> 	国朝屈复撰。复字悔翁，蒲城人。是编采合《楚辞》旧注，而自以新意疏解之。复颇工诗，故能求骚人言外之意，与拘言诠、涉理路者有殊。而果於师心，亦往往臆为变乱。如《离骚》“曰黄昏以为期兮”二句，指为衍文。《天问》一篇，随意移置其前后，谓之错简。《九歌》末《礼魂》一章，欲改为《礼成》，以为《九歌》之“乱辞”。大抵皆以意为之，无所依据也。

##### 《楚辞章句》七卷（山东巡抚采进本）

> 	国朝刘梦鹏撰。梦鹏有《春秋义解》，已著录。是书就诸本字句异同。参互考订，亦颇详悉。然不注某字出某本，未足依据。至於篇章次第，窜乱尤多。如二卷《九歌》内《湘君》、《湘夫人》、《大司命》、《少司命》本各自标题，而删除《湘夫人》、《少司命》之名，称《湘君》前后篇、《司命》前后篇。六卷《九章》内删《抽思》、《橘颂》之目，统为《哀郢》，又移置其先后。均不知何据。又误以《史记》叙事之文为屈平之语，遂合《渔父》、《怀沙》为一篇。

> 	删去《渔父歌》，而增入乃作《怀沙之赋》。其辞曰九字，尤以意为之也。

> 	──右“楚辞类”十七部，七十五卷，内一部无卷数，皆附《存目》。

#### 别集类一集始於东汉。荀况诸集，后人追题也。其自制名者，则始张融《玉海集》。

> 	其区分部帙，则江淹有《前集》，有《后集》。梁武帝有诗赋集，有文集，有别集；梁元帝有集，有小集；谢朓有集，有逸集；与王筠之一官一集，沈约之正集百卷，又别选集略三十卷者，其体例均始於齐梁。盖集之盛，自是始也。唐宋以后，名目益繁。然隋、唐志所著录，《宋志》十不存一。《宋志》所著录，今又十不存一。新刻日增，旧编日减，岂数有乘除欤？文章公论，历久乃明。天地英华所聚，卓然不可磨灭者，一代不过数十人。其馀可传可不传者，则系乎有幸有不幸。存佚靡恒，不足异也。今於元代以前，凡论定诸编，多加甄录。有明以后，篇章弥富，则删薙弥严。非曰沿袭恒情，贵远贱近，盖阅时未久，珠砾并存，去取之间，尤不敢不慎云尔。

##### 《扬子云集》六卷（副都御史黄登贤家藏本）

> 	汉扬雄撰。案《汉书艺文志》、《隋书经籍志》、《唐书艺文志》皆载雄集五卷。其本久佚。宋谭愈始取《汉书》及《古文苑》所载四十馀篇，仍辑为五卷，已非旧本。明万历中，遂州郑朴又取所撰《太玄》、《法言》、《方言》三书及类书所引《蜀王本纪》、《琴清英》诸条，与诸文赋合编之，厘为六卷，而以逸篇之目附卷末。即此本也。雄所撰诸箴，《古文苑》及《中兴书目》皆二十四篇。惟晁公武《读书志》称二十八篇，多《司空》、《尚书》、《博士》、《太常》四篇。是集复益以《太官令》、《太史令》为三十篇。考《后汉书班固传》注引雄《尚书箴》，《太平御览》引雄《太官令》、《太史令》二箴，则朴之所增，未为无据。然考《汉书胡广传》，称雄作十二州箴、二十五官箴，其九箴亡。则汉世止二十八篇。刘勰《文心雕龙》称卿尹州牧二十五篇，则又亡其三，不应其后复出。且《古文苑》载《司空》等四箴，明注崔骃、崔瑗之名。

> 	叶大庆《考古质疑》又摘《初学记》所载《润州箴》中乃有“六代都兴”之语，则诸书或属误引，未可遽定为雄作也。是书之首又冠以雄《始末辨》一篇，乃焦竑笔乘之文。谓“《汉书》载雄仕莽，作符命投阁，年七十一，天凤五年卒。考雄至京见成帝，年四十馀。自成帝建始改元至天凤五年，计五十有二岁。以五十二合四十馀，已近百年，则与年七十一者又相牴牾。又考雄至京，大司马王音奇其文，而音薨於永始初年。则雄来必在永始之前，谓雄为仕於莽年者妄也”云云。

> 	近人多祖其说，为雄讼枉。案《文选》任昉所作《王文宪公集序》“家谍”字下，李善注引刘歆《七略》曰：“子云家谍言，以甘露元年生。《汉书成帝纪》载，行幸甘泉、行幸长杨宫并在元延元年己酉。上距宣帝甘露元年戊辰，正四十二年，与四十馀之数合。其后元延凡五年，绥和凡二年，哀帝建平凡四年，元寿凡二年，平帝元始凡五年，孺子婴凡三年，王莽始建国凡五年，积至天凤五年，正得七十一年，与七十一卒之数亦合。其仕莽十年，毫无疑义。”竑不考祠甘泉、猎长杨之岁，而以成帝即位之建始元年起算，悖谬殊甚。惟王音卒岁，实与雄传不合。然“音”字为“根”字之误，宋祁固已言之。其文载今本《汉书》注中，竑岂未见耶？

##### 《蔡中郎集》六卷（江苏巡抚采进本）

> 	汉蔡邕撰。《隋志》载后汉左中郎将蔡邕集十二卷。注曰梁有二十卷，录一卷。则其集至隋已非完本。《旧唐志》乃仍作二十卷，当由官书佚脱，而民间传本未亡，故复出也。《宋志》著录仅十卷，则又经散亡，非其旧本矣。此本为雍正中陈留所刊。文与诗共得九十四首。证以张溥《百三家集》刻本，多寡增损，互有出入。卷首欧静序论姜伯淮、刘镇南碑断非邕作。以年月考之，其说良是。

> 	张本删去刘碑，不为无见。然以伯淮为邕前辈，宜有邕文，遂改建安二年为熹平二年，则近於武断矣。张本又载《荐董卓表》，而陈留本无之。其事范书不载，或疑为后人赝作。然刘克庄《后村诗话》已排诋此表，与扬雄《剧秦美新》同称。

> 	则宋本实有此文，不自张本始载。后汉诸史，自范、袁二家以外，尚有谢承、薛莹、张璠、华峤、谢沈、袁崧、司马彪诸家，今皆散佚，亦难以史所未载，断其事之必无。或新本刊於陈留，以桑梓之情，欲为隐讳，故削之以灭其迹欤？

##### 《孔北海集》一卷（编修朱筠家藏本）

> 	汉孔融撰。案魏文帝《典论论文》称“孔氏卓卓，信含异气。笔墨之性，殆不可胜”。《后汉书》融本传亦曰：“魏文帝深好融文辞，叹曰：‘扬、班俦也。’募天下有上融文章者，辄赏以金帛。所著诗、颂、碑文、论议、六言、策文、表檄、教令、书记凡二十五篇。《隋书经籍志》载汉少府孔融集九卷。注曰梁十卷，录一卷。则较本传所记已多增益。新、旧《唐书》皆作十卷，盖犹梁时之旧本。《宋史》始不著录，则其集当佚於宋时。此本乃明人所掇拾。凡表一篇、疏一篇、上书三篇、奏事二篇、议一篇、对一篇、教一篇、书十六篇、碑铭一篇、论四篇、诗六篇，共三十七篇。其《圣人优劣论》，盖一文而偶存两条，编次者遂析为两篇，实三十六篇也。张溥《百三家集》亦载是集，而较此本少《再告高密令教》、《告高密县僚属》二篇。大抵捃拾史传类书，多断简残章，首尾不具。

> 	不但非隋唐之旧，即苏轼《孔北海赞序》称读其所作《杨氏四公赞》，今本亦无之。则宋人所及见者，今已不具矣。然人既国器，文亦鸿宝。虽阙佚之馀，弥可珍也。其六言诗之名见於本传，今所传三章，词多凡近。又皆盛称曹操功德，断以融之生平，可信其义不出此。即使旧本有之，亦必黄初间购求遗文，赝托融作以颂曹操，未可定为真本也。流传既久，姑仍旧本录之，而附纠其伪於此。集中诗文，多有笺释本事者，不知何人所作。奏疏之类，皆附缀篇末。书教之类，则夹注篇题之下。体例自相违异。今悉夹注篇题之下，俾画一焉。

##### 《曹子建集》十卷（两江总督采进本）

> 	魏曹植撰。案《魏志》植本传，景初中，撰录植所著赋颂、诗铭、杂论凡百馀篇，副藏内外。《隋书经籍志》载《陈思王集》三十卷。《唐书艺文志》作二十卷，然复曰又三十卷。盖三十卷者，隋时旧本；二十卷者，为后来合并重编。实无两集。郑樵作《通志略》，亦并载二本。焦竑作《国史经籍志》，遂合二本卷数为一，称植集为五十卷，谬之甚矣。陈振孙《书录解题》亦作二十卷。

> 	然振孙谓其间颇有采取《御览》、《书钞》、《类聚》中所有者。则捃摭而成，已非唐时二十卷之旧。《文献通考》作十卷，又并非陈氏著录之旧。此本目录后有“嘉定六年癸酉”字，犹从宋宁宗时本翻雕。盖即《通考》所载也。凡赋四十四篇，诗七十四篇，杂文九十二篇，合计之，得二百十篇。较魏志所称百馀篇者，其数转溢。然残篇断句，错出其间。如《鹞雀》、《蝙蝠》二赋均采自《艺文类聚》。《艺文类聚》之例，皆标“某人某文曰”云云，编是集者遂以“曰”字为正文，连於赋之首句，殊为失考。又《七哀诗》晋人采以入乐，增减其词，以就音律，见《宋书乐志》中。此不载其本词，而载其入乐之本，亦为舛谬。《弃妇篇》见《玉台新咏》，亦见《太平御览》。《镜铭》八字，反复颠例，皆叶韵成文，实为回文之祖。见《艺文类聚》。皆弃不载。而《善哉行》一篇，诸本皆作古辞，乃误为植作。不知其下所载“当来日大难”，即当此篇也。使此为植作，将自作之而自拟之乎？至於《王宋妻诗》，《艺文类聚》作魏文帝，邢凯《坦斋通编》据旧本《玉台新咏》，称为植作。今本《玉台新咏》又作王宋自赋之诗。

> 	则众说异同，亦宜附载，以备参考，乃竟遗漏，亦为疏略，不得谓之善本。然唐以前旧本既佚，后来刻植集者率以是编为祖，别无更古於斯者。录而存之，亦不得已而思其次也。

##### 《嵇中散集》十卷（两江总督采进本）

> 	旧本题晋嵇康撰。案康为司马昭所害，时当涂之祚未终，则康当为魏人，不当为晋人。《晋书》立传，实房乔等之舛误。本集因而题之，非也。《隋书经籍志》载康文集十五卷。新、旧《唐书》并同。郑樵《通志略》所载卷数尚合。

> 	至陈振孙《书录解题》则已作十卷。且称康所作《文论》六七万言，其存於世者仅如此，则宋时已无全本矣。疑郑樵所载，亦因仍旧史之文，未必真见十五卷之本也。王楙《野客丛书》云：“《嵇康传》曰：‘康喜谈名理，能属文。撰《高士传赞》，作《太史箴》、《声无哀乐论》。’余得毗陵贺方回家所藏缮写《嵇康集》十卷，有诗六十八首。今《文选》所载才三数首。《选》惟载康《与山巨源绝交书》一首，不知又有《与吕长悌绝交》一书。《选》惟载《养生论》一篇，不知又有《与向子期论养生难答》一篇，四千馀言，辨论甚悉。集又有《宅无吉凶》、《摄生论难》上、中、下三篇，《难张辽自然好学论》一首，《管蔡论》、《释私论》、《明胆论》等文。《崇文总目》谓《嵇康集》十卷，正此本尔。唐《艺文志》谓《嵇康集》十五卷，不知五卷谓何。”观楙所言，则樵之妄载确矣。

> 	此本凡诗四十七篇、赋一篇、书二篇、杂著二篇、论九篇、箴一篇、家诫一篇。

> 	而杂著中《嵇荀录》一篇，有录无书。实共诗文六十二篇，又非宋本之旧，盖明嘉靖乙酉吴县黄省曾所重辑也。杨慎《丹铅录》尝辨阮籍卒於康后，而世传籍碑为康作。此本不载此碑，则其考核犹为精审矣。

##### 《陆士龙集》十卷（编修励守谦家藏本）

> 	晋陆云撰。云与兄机齐名，时称“二陆”。史谓其文章不及机，而持论过之。

> 	今观集中诸启，其执辞谏诤，陈议鲠切，诚近於古之遗直。至其文藻丽密，词旨深雅，与机亦相上下。平吴二俊，要亦未易优劣也。《隋书经籍志》载云集十二卷，又称梁十卷，录一卷。是当时所传之本，已有异同。《新唐书艺文志》但作十卷，则所谓十二卷者，已不复见。至南宋时，十卷之本又渐湮没。庆元间，信安徐民瞻始得之於秘书省，与机集并刊以行。然今亦未见宋刻，世所行者惟此本。考史称云所著文词凡三百四十九篇，此仅录二百馀篇，似非足本。盖宋以前相传旧集，久已亡佚。此特裒合散亡，重加编缉，故叙次颇为丛杂。如《答兄平原诗》二首，其《行矣怨路长》一首乃机赠云之作，故冯惟讷《诗纪》收入机诗内。而此本误作云答机诗。又“绿房含青实”四语及“逍遥近南畔”二语，皆自《艺文类聚》《芙蕖部》、《啸》部摘出，佚其全篇。故《诗纪》以为失题，系之卷末，但注“见《艺文》某部。”此乃直标曰“芙蓉”、曰“啸”，殆明人不学者所编，又出《诗纪》之后矣。特是云之原集既不可见，惟藉此以传什一。故悉仍其旧录之，姑以存其梗概焉。

##### 《陶渊明集》八卷（内府藏本）

> 	晋陶潜撰。案北齐阳休之序录潜集行世凡三本。一本八卷，无序。一本六卷，有序目，而编比颠乱，兼复阙少。一本为萧统所撰（案古人编录之书亦谓之撰，故《文选》旧本皆题梁昭明太子撰，而徐陵《玉台新咏序》亦称撰录艳歌凡为十卷。休之称潜集为统撰，盖沿当日之称，今亦仍其旧文），亦八卷，而少《五孝传》及《四八目》。《四八目》即《圣贤群辅录》也。休之参合三本，定为十卷，已非昭明之旧。又宋庠《私记》称《隋经籍志》潜集九卷，又云梁有五卷，录一卷。《唐志》作五卷。庠时所行，一为萧统八卷本，以文列诗前。一为阳休之十卷本。其他又数十本，终不知何者为是。晚乃得江左旧本，次第最若伦贯。

> 	今世所行，即庠称江左本也。然昭明太子去潜世近，已不见《五孝传》、《四八目》，不以入集，阳休之何由续得？且《五孝传》及《四八目》所引《尚书》自相矛盾，决不出於一手，当必依托之文，休之误信而增之。以后诸本，虽卷帙多少，次第先后，各有不同，其窜入伪作，则同一辙，实自休之所编始。庠《私记》但疑《八儒》、《三墨》二条之误，亦考之不审矣。今《四八目》已经睿鉴指示，灼知其赝，别著录於子部类书而详辨之。其《五孝传》文义庸浅，决非潜作。既与《四八目》一时同出，其赝亦不待言。今并删除。惟编潜诗文仍从昭明太子为八卷。虽梁时旧第今不可考，而黜伪存真，庶几犹为近古焉。

##### 《璿玑图诗读法》一卷（湖北巡抚采进本）

> 	明康万民撰。万民字无沴，武功人，海之孙也。苏蕙织锦回文，古今传为佳话。刘勰《文心雕龙》称回文所兴，道原为始。则齐、梁之际，尚未见其图。此图及唐则天皇后序，均莫知所从来。考《晋书列女传》载：“苻坚秦州刺史窦滔，有罪徙流沙。其妻苏蕙织锦为回文旋图诗。”无滔镇襄阳及赵阳台谗间事。

> 	又考《晋书孝武帝纪》称：“太玄四年，苻丕陷襄阳。”《苻坚载记》称：“以其中垒梁成为南中郎将，都督荆扬州诸军事、荆州刺史、领护南蛮校尉，配兵一万，镇襄阳。”亦不言窦滔。与序所言，全然乖异。序末称如意元年五月一日。是时《晋书》久成，不应矛盾至此。又其文萎弱，亦不类初唐文体，疑后人依托。然《晋书》称其图凡八百四十字，纵横宛转以读之，文多不录，则唐初实有是图。又李善注江淹《别赋》，引《织锦回文诗序》曰：“窦滔秦州被徙沙漠，其妻苏氏，秦州临去别苏，誓不再娶。至沙漠，更娶妇。苏氏织锦端中作此回文诗以赠之。苻国时人也。”其说亦与《晋书》合，益知诗真而序伪。考黄庭坚诗已用“连波悔过阳台暮雨”事，其伪当在宋以前也。序称其锦纵广八寸，题诗二百馀首，计八百馀言。纵横反覆，皆成章句。黄伯思《东观馀论》谓：“其图本五色相宣，因以别三、五、七言之异。后人流传，不复施采，故迷其句读。”又谓“尝於王晋玉家得唐申諴之释，而后晓然。”今諴本已不传。僧起宗以意推求，得三、四、五、六、七言诗三千七百五十二首，分为七图。万民更为寻绎，又於第三图内增立一图，并增读其诗至四千二百六首。合起宗所读，共成七千九百五十八首。合两家之图，辑为此编。夫但求协韵成句，而不问义之如何。辗转钩连，旁行斜上，原可愈增愈多。然必以为若兰本意如斯，则未之能信。存以为艺林之玩可矣。起宗不知何许人。王士祯《居易录》载赵孟頫妻管道昇《璿玑图》真迹，已称起宗道人云云，则其人当在宋元间也。

##### 《鲍参军集》十卷（安徽巡抚采进本）

> 	宋鲍照撰。照字明远，东海人。晁公武《读书志》作上党人。盖误读虞炎序中“本上党人”之语。“照”或作“昭”，盖唐人避武后讳所改。韦庄诗有“欲将张翰松江雨，画作屏风寄鲍昭”句，押入平声，殊失其实。（案宋《礼部贡举条式》，“齐桓”违讳，作“齐威”，可用於句中，不可押入微韵。）沈约《宋书》、李延寿《南北史》作於武后称制前者，实皆作“照”，不作“昭”也。照为临川王子顼参军，没於乱兵，遗文零落。齐散骑侍郎虞炎始编次成集。《隋书经籍志》著录十卷，而注曰梁六卷，然则后人又续增矣。此本为明正德庚午朱应登所刊，云得自都穆家。卷数与《隋志》合，而冠以炎序，未审即《隋志》旧本否。考其编次，既以乐府别为一卷，而《采桑》、《梅花落》、《行路难》亦皆乐府，乃列入诗中。唐以前人，皆解声律，不应舛互若此。又《行路难》第七首“蹲蹲”字下注曰：“集作樽樽。”“啄”字下注曰：“集作逐。”使果原集，何得又称“集作”？此为后人重辑之明验矣。然文章皆有首尾，诗赋亦往往有自序、自注，与六朝他集从类书采出者不同。殆因相传旧本而稍为窜乱欤？锺嵘《诗品》云：“学鲍照‘才能日中市朝满’，学谢朓‘劣得黄鸟度青枝’。”今集中无此一句，益知非梁时本也。

##### 《谢宣城集》五卷（内府藏本）

> 	齐谢朓撰。朓字元晖，陈郡阳夏人。事迹具《南齐书》本传。案朓以中书郎出为宣城太守，以选复为中书郎。又出为晋安王镇北谘议、南东海太守、行南徐州事，迁尚书吏部郎，被诛。其官实不止於宣城太守。然诗家皆称“谢宣城”，殆以《北楼吟咏》为世盛传耶。据陈振孙《书录解题》称：“朓集本十卷。楼炤知宣州，止以上五卷赋与诗刊之。下五卷皆当时应用之文，衰世之事。可采者已见本传及《文选》。馀视诗劣焉，无传可也。”考锺嵘《诗品》称：“朓极与予论诗，感激顿挫过其文。”则振孙之言审矣。张溥刻《百三家集》，合朓诗赋五卷为一卷。此本五卷即绍兴二十八年楼炤所刻。前有炤序，犹南宋佳本也。本传称朓“长于五言诗”。沈约尝云“二百年来无此诗”。锺嵘《诗品》乃称其“微伤细密，颇在不伦。一章之中，自有玉石。”又称其“善自发端，而末篇多踬。

> 	过毁过誉，皆失其真。”赵紫芝诗曰：“辅嗣易行无汉学，元晖诗变有唐风。”

> 	斯於文质升降之间，为得其平矣。

##### 《昭明太子集》六卷（江苏巡抚采进本）

> 	梁昭明太子统撰。案《梁书》本传，称统有集二十卷。《隋书经籍志》、《唐书艺文志》并同。《宋史艺文志》仅载五卷，已非其旧。《文献通考》不著录，则宋末已佚矣。此本为明嘉兴叶绍泰所刊。凡诗赋一卷、杂文五卷。赋每篇不过数句，盖自类书采掇而成，皆非完本。诗中《拟古》第二首、《林下作伎》一首、《照流看落钗》一首、《美人晨妆》一首、《名士悦倾城》一首，皆梁简文帝诗，见於《玉台新咏》。其书为徐陵奉简文之令而作，不容有误。当由书中称简文帝为皇太子，辗转稗贩，故误作昭明。又《锦带书十二月启》亦不类齐、梁文体。其《姑洗三月启》中有“啼莺出谷，争传求友之声”句。考唐人《试莺出谷诗》，李绰尚书故实讥其事无所出。使昭明先有此启，绰岂不见乎？

> 	是亦作伪之明证也。张溥《百三家集》中亦有统集。以两本互校，此本《七召》一篇，与《东宫官属令》一篇，《谢赉涅槃经讲疏启》一篇，《谢敕赍铜造善觉寺塔露盘启》一篇，《谢赉魏国锦》、《赉广州塸》、《赉城边橘》、《赉河南菜》、《赉大崧启》五篇，与刘孝仪、与张缵、与晋安王《论张新安书》三篇，《驳举乐议》一篇，皆溥本所无。溥本《与明山宾令》一篇，《详东宫礼绝旁亲议》一篇，《谢敕铸慈觉寺钟启》一篇，亦此本所无。然则是二本者皆明人所掇拾耳？

##### 《江文通集》四卷（江苏巡抚采进本）

> 	梁江淹撰。淹有《铜剑赞》，已著录。淹自序传称：“自少及长，未尝著书，惟集十卷。”考传中所序官阶，止於中书侍郎。校以史传，正当建元之初。则永明以后所作，尚不在其内。今旧本散佚，行於世者惟歙县汪士贤、太仓张溥二本。

> 	此本乃乾隆戊寅淹乡人梁宾以汪本、张本参核异同，又益以睢州汤斌家钞本，参互成编。汪本阙《知己赋》一篇，《井赋》四语，《铜剑赞》一篇，《咏美人春游》一篇，《征怨》一篇。张本阙《为萧让太傅扬州牧表》一篇。此皆补完。他如《待罪江南思北归赋》，张本无题首四字。《尚书符》张本题下阙夹注“起都宫车军局兰台”八字。《为萧重让扬州表》中“任钧符负图之重”句，张本误脱“符”字。《为萧让太傅相国十郡九锡表》首张本无“备九锡之礼”五字。《上建平王书》末汪本脱“此心既照，死且不朽”八字。亦均校正。其馀字句，皆备录异同。若《杂拟诗序》中“芳草宁共气”句，此本讹“气”为“弃”之类，小小疏舛，间或不免。然终较他本为善也。

##### 《何水部集》一卷（江苏蒋曾莹家藏本）

> 	梁何逊撰。逊字仲言，东海郯人。官至水部员外郎，故自唐以来称何水部。

> 	王僧孺尝辑逊诗编为八卷。宋黄伯思《东观馀论》有逊集跋，称为春明宋氏本。

> 	盖宋敏求家所传，其卷数尚与梁书相符。而伯思云杜甫所引“昏鸦接翅归，金粟裹搔头”等句不见集中。则当时已有佚脱。旧本久亡，所谓八卷者不可复睹。即《永乐大典》所引逊诗，亦皆今世所习见。则元、明间已不存矣。此本为正德丁丑松江张纮所刊。首列逊小传，凡诗九十五首，附载范云、刘孝绰同作《拟古》二首，《联句》十三首。末载黄伯思跋。跋后附《七召》一篇。末复有纮跋，称旧与《阴铿集》偕刻。纮以二家体裁各别，不当比而同之，公暇独取是集，删其繁芜。同寅毗陵陆懋之、永嘉李升之捐俸共刻。然则是集又经纮刊削，有所去取欤？《玉台新咏》载逊《学青青河边草》一首，此本标题作《拟青青河畔草》。

> 	转韵体《为人作其人识节工歌》，与《玉台新咏》不同。考六朝以前之诗题，无此体格。显为后人所妄加。又《青青河边草》为蔡邕之作，《青青河畔草》为枚乘之作。六朝人所拟，截然有别。此效邕体而题作“畔”字，明为后人据十九首而改。复以古诗不换韵，此诗换韵，妄增转韵体云云。盖字句亦多所窜乱，非其旧矣。

##### 《庾开府集笺注》十卷（少詹事陆费墀家藏本）

> 	周庾信撰，国朝吴兆宜注。信，《周书》有传。然考集中辛成碑文，称“开皇元年七月某日，反葬河州。”则入隋几一载矣。信为梁元帝守朱雀<舟行>，望敌先奔。厥后历仕诸朝，如更传舍，其立身本不足重。其骈偶之文，则集六朝之大成，而导四杰之先路。自古迄今，屹然为四六宗匠。初在南朝，与徐陵齐名。

> 	故李延寿《北史文苑传序》称：“徐陵、庾信，其意浅而繁，其文匿而采。

> 	词尚轻险，情多哀思。”王通《中说》亦曰：“徐陵、庾信，古之夸人也，其文诞。”令狐德棻作《周书》，至诋其“夸目侈於红紫，荡心逾於郑卫”，斥为词赋之罪人。然此自指台城应教之日，二人以宫体相高耳。至信北迁以后，阅历既久，学问弥深，所作皆华实相扶，情文兼至。抽黄对白之中，灝气舒卷，变化自如，则非陵之所能及矣。张说诗曰：“兰成追宋玉，旧宅偶词人。笔涌江山气，文骄云雨神。”其推挹甚至。杜甫诗曰：“庾信文章老更成，凌云健笔意纵横。

> 	后来嗤点流传赋，不觉前贤畏后生。”则诸家之论，甫固不以为然矣。《北史》本传称有集二十卷，与周滕王逌之序合。《隋书经籍志》作二十一卷，皆已久佚。倪瓒《清閟阁集》有《与彝斋学士书》曰：“闻执事新收得《庾子山集》，在州郭时欲借以示仆，不时也。兹专一力致左右，千万暂借一观”云云。则元末明初尚有重编之本，今亦未见此本。虽冠以滕王逌序，实由诸书抄撮而成，非其原帙也。《隋书魏澹传》称：“废太子勇命澹注《庾信集》。”其书不传。

> 	《唐志》载张廷芳等三家尝注《哀江南赋》，《宋志》已不著录。近代胡渭始为作注，而未及成帙。兆宜采辑其说，复与昆山徐树穀等补缀成编，粗得梗概。然六朝人所见之书，今已十不存一。兆宜捃摭残文，补苴求合，势不能尽详所出。

> 	如注《哀江南赋》“经邦佐汉”一事，引《史记索隐》误本，以园公为姓“庾”，以四皓为汉相，殊不免附会牵合。后钱塘倪璠别为笺注，而此本遂不甚行。然其经营创始之功，终不可没。与倪注并录存之，亦言杜诗者不尽废千家注意也。兆宜字显令，吴江人，康熙中诸生。尝注徐、庾二集，又注《玉台新咏》、《才调集》、《韩偓诗集》。今惟徐、庾二集刊版行世。馀惟钞本仅存云。

##### 《庾子山集注》十六卷（通行本）

> 	国朝倪璠撰。璠字鲁玉，钱塘人。康熙乙酉举人。官内阁中书舍人。是编以吴兆宜所笺《庾开府集》合众手以成之，颇伤漏略。乃详考诸史，作年谱冠於集首。又旁采博蒐，重为注释。其中如《小园赋》前一段本属散文，而璠以为用古韵，未免失之穿凿。《汉书艺文志》《别栩阳赋》五篇，自是人姓名，而信《哀江南赋》乃云“栩阳亭有离别之赋”。《唐山夫人安世房中歌》“桂华”二字，自属篇名，“冯冯翼翼，承天之则”二句，乃下章之首，而信《黄帝云门舞歌》乃云“清野桂冯冯”。皆显然舛误。璠依违其词，不加驳正，亦失之附会。

> 	然比核史传，实较吴本为详。《哀江南赋》一篇，引据时事，尤为典核。集末《彭城公夫人尔朱氏墓志铭》、《伯母东平郡夫人李氏墓志铭》并考核年月，证以《文苑英华》，知为杨炯之文误入信集。辨证亦颇精审，不以稍伤芜冗为嫌也。

##### 《徐孝穆集笺注》六卷（内府藏本）

> 	陈徐陵撰，国朝吴兆宜注。《隋书经籍志》载陵集本三十卷，久佚不传。

> 	此本乃后人从《艺文类聚》、《文苑英华》诸书内采掇而成。陵文章绮丽，与庾信齐名，世号徐庾体。陈书本传称其缉裁巧密，多有新意。自有陈创业，文檄军书及禅授诏策，皆陵所制，为一代文宗。其集旧无注释。兆宜既笺《庾信集》，因并陵集笺之。未及卒业，其同里徐文炳续为补缉，以成是编。其中可与史事相证者，如《资治通鉴梁武帝太清二年》“遣建康令谢挺、散骑常侍徐陵等聘於东魏”。胡三省注谓“建康令秩千石，散骑常侍秩二千石，谢挺不当在徐陵之上。

> 	盖陵将命而使，挺特辅行耳。”今案集中《在北齐与杨仆射书》有云：“谢常侍今年五十有一，吾今年四十有四。介已知命，宾又杖乡”云云。是谢挺实为正使，盖假散骑常侍以行。特《通鉴》但书其本官，并非舛错。胡三省未考陵书，未免曲为之说。参诸此集，可正其讹。而兆宜所笺，略不言及。盖主於捃拾字句，不甚考订史传也。然笺释词藻，亦颇足备稽考，故至今与所笺庾集并传焉。

### 一百四十九 集部二

#### 别集类二△《东皋子集》三卷（两江总督采进本）

> 	唐王绩撰。绩字无功，太原祁人。隋大业中授秘书省正字。出为六合丞。归隐北山东皋，自号东皋子。唐初以前官待诏门下，复求为太乐丞。后乃解官归里。

> 	是身事两朝，皆以仕途不达，乃退而放浪於山林。《新唐书》列之《隐逸传》，所未喻也。然绩为王通之弟，而志趣高雅，不随通聚徒讲学，献策干进，其人品亦不可及矣。史称其简放嗜酒，尝作《醉乡记》、《五斗先生传》、《无心子传》。

> 	其《醉乡记》为苏轼所称。然他文亦疏野有致。其诗惟《野望》一首为世传诵。

> 	然如《石竹咏》，意境高古。《薛记室收过庄见寻诗》二十四韵，气格遒健。皆能涤初唐俳偶板滞之习，置之开元、天宝间，弗能别也。《唐书艺文志》载绩集五卷，陈振孙《书录解题》亦云“其友吕才鸠访遗文，编成五卷，为之序”。

> 	而今本实止三卷。又晁公武《读书志》引吕才序，称绩年十五，谒杨素，占对英辨。薛道衡见其《登龙门忆禹赋》，叹为今之庾信。且载其卜筮之验者数事。今本吕才序尚存，而晁公武所引之文则无之。又序称“鸠访未毕，缉为三卷”，与《书录解题》不合。其《登龙门》一赋亦不载集中。或宋末本集已佚，后人从《文苑英华》、《文粹》诸书中采绩诗文，汇为此编，而伪托才序以冠之，未可知也。此本为明崇祯中刊本。卷首尚有陆淳序一首，晁、陈二家目中皆未言及。

> 	其真伪亦在两可间矣。

##### 《寒山子诗集》一卷、附《丰干拾得诗》一卷（浙江巡抚采进本）

> 	案寒山子，贞观中天台广兴县僧。居於寒岩，时还往国清寺。丰干、拾得则皆国清寺僧也。世传台州刺史闾邱允遇三僧事，踪迹甚怪。盖莫得而考证也。其诗相传即允令寺僧道翘寻寒山平日於竹木石壁上及人家厅壁所书，得三百馀首。

> 	又取拾得土地堂壁上所书偈言，并纂集成卷。丰干则仅存房中壁上诗二首。允自为之序。宋时又名《三隐集》，见淳熙十六年沙门道南所作记中。《唐书艺文志》载寒山诗入释家类，作七卷。今本并为一卷，以拾得、丰干诗别为一卷附之，则明新安吴明春所校刻也。王士祯《居易录》云：寒山诗，诗家每称其“鹦鹉花间弄，琵琶月下弹。长歌三月响，短舞万人看”，谓其有唐调。（案此明江盈科雪涛评语，士祯引之。寒山子即唐人，盈科以为有唐调，盖偶未考其时代。谨附订於此。）其诗有工语，有率语，有庄语，有谐语。至云“不烦郑氏笺，岂待毛公解”，又似儒生语。大抵佛语、菩萨语也。今观所作，皆信手拈弄，全作禅门偈语，不可复以诗格绳之。而机趣横溢，多足以资劝戒。且专集传自唐时，行世已久。今仍著之於录，以备释氏文字之一种焉。又案《太平广记》引《仙传拾遗》曰：“寒山子者，不知其名氏。大历中隐居天台翠屏山。其山深邃，当暑有雪，亦名寒岩，因自号寒山子。好为诗，每得一篇一句，辄题於树间石上。有好事者随而录之，凡三百馀首。多述山林幽隐之兴，或讥讽时态，能警励流俗。桐柏徵君徐灵府序而集之，分为三卷，行於人间”云云。则寒山子又为中唐仙人，与闾邱允事又异。无从深考，姑就文论文可矣。

##### 《王子安集》十六卷（山东巡抚采进本）

> 	唐王勃撰。《唐书文苑传》称其文集三十卷。而《杨炯集序》则谓分为二十卷，具诸篇目。洪迈《容斋随笔》亦称今存者二十卷，盖犹旧本。明以来其集已佚，原目遂不可考。世所传《初唐十二家集》，仅载勃诗赋二卷，阙略殊甚。

> 	故皇甫汸作《杨炯集序》，称王诗赋之馀，未睹他制。此本乃明崇祯中闽人张燮搜辑《文苑英华》诸书，编为一十六卷。虽非唐、宋之旧，而以视别本，则较为完善矣。勃文为四杰之冠，儒者颇病其浮艳。案段成式《酉阳杂俎》曰：“张燕公尝读勃《夫子学堂碑颂》‘帝车南指，遁七曜於中阶。华盖西临，高五云於太甲’四句，悉不解。访之一公。（案一公谓僧一行也。）一公言：‘北斗建午，七曜在南方，有是之祥，无位圣人当出。’”“华盖”以下卒不可悉。洪迈《容斋随笔》亦曰：“王勃等四子之文，皆精切有本原。其用骈俪作记序碑碣，盖一时体格如此，而后来颇议之。杜诗云：‘王、杨、卢、骆当时体，轻薄为文哂未休。尔曹身与名俱灭，不废江河万古流。’正谓此耳。‘身名俱灭’以责轻薄子，‘江河万古’指四子也。”韩公《滕王阁记》云：“江南多游观之美，而滕王阁独为第一。及得三王为序、赋、记等，壮其文词。”注谓王勃作《游阁序》。又云中丞命为记，窃喜载名其上，词列三王之次，有荣耀焉。则韩之所以推勃，亦为不浅矣。夫一行、段成式博洽冠绝古今，杜甫、韩愈诗文亦冠绝古今，而其推勃如是。枵腹白战之徒，掇拾语录之糟粕，乃沾沾焉而动其喙，殆所谓蚍蜉撼树者欤。今录勃集并录成式及迈之所记，庶耳食者无轻诋焉。

##### 《盈川集》十卷、《附录》一卷（浙江鲍士恭家藏本）

> 	唐杨炯撰。《唐书文苑传》称其文集本三十卷。晁公武《读书志》仅著录二十卷，云今多亡逸。是宋代已非完本。然其本今亦不传。此乃明万历中龙游童佩从诸书裒集，诠次成编。并以本传及赠答之文、评论之语，别为附录一卷。皇甫汸为之序。凡赋八首、诗三十四首、杂文三十九首。《文苑英华》载其《彭城公夫人尔朱氏墓志铭》一首、《伯母东平郡夫人李氏墓志铭》一首，列庾信文后，明人因误编入信集中。此本收《尔朱氏志》一篇，而《李氏志》仍不载，则蒐罗尚有所遗也。《旧唐书》本传最称其《盂兰盆赋》。然炯之丽制，不止此篇。

> 	刘昫殆以为奏御之作，故特加纪录欤？传又载其《驳太常博士苏知几冕服议》一篇，引援经义，排斥游谈，炯文之最有根柢者。知其词章瑰丽，由於贯穿典籍，不止涉猎浮华。而《新唐书》本传删之不载，盖犹本纪不载诏令之意。是宋祁之偏见，非定评也。又新旧《唐书》并称炯为政严酷，则非循吏可概见。童佩序称盈川废县在瀫水北，其地隶龙邱，去郡四十馀里，今址岿然独存。炯令盈川，无何卒，县寻罢。民尸祝其地，至今春秋不辍。是则因其文艺而更粉饰其治绩，亦非公论矣。

##### 《卢昇之集》七卷（两江总督采进本）

> 	唐卢照邻撰。《唐书文苑传》称照邻初为邓王府典签，调新都尉，以病去官。后手足挛废，竟自沉颍水而死。考集中《相里夫人檀龛序》，称“乾封纪岁”当为“乾封”元年丙寅。《对蜀父老问》称“龙集荒落”，当为总章二年己巳。

> 	皆在益州时所作，《病梨树赋序》称“癸酉之岁，卧病长安”。则其罢官当在咸亨四年以前。计其羁栖一尉。仅五六年。又《穷鱼赋序》称“曾以横事被拘，将致之深议”。则中间又遭非罪。其病废以后，与洛阳名流朝士乞药借书，至每人求乞钱二千，其贫亦可想见。盖文士之极坎坷者。故平生所作，大抵欢寡愁殷，有骚人之遗响，亦遭遇使之然也。史又称王、杨、卢、骆以文章齐名，杨炯尝谓“愧在卢前，耻居王后”。张说则曰：“盈川文如悬河，酌之不竭，优於卢而不减王。耻居后，信然；愧在前，谦也。”今观照邻之文，似不及王、杨、骆三家之宏放，疑说之论为然。然所传篇什独少，未可以一斑概全豹。杜甫均以江河万古许之，似难执残编断简以强定低昂。况张鷟《朝野佥载》亦记是语，而作照邻谓“喜居王后，耻在骆前”。文人品目，多一时兴到之言，尤未可据为定论也。

> 	其集晁氏、陈氏书目俱作十卷。此本仅七卷，则其散佚者已多。又《穷鱼赋序》称“尝思报德，故冠之篇首”。则照邻自编之集，当以是赋为第一。而此本列《秋霖》、《驯鸢》二赋后。其《与在朝诸贤书》亦非完本。知由后人掇拾而成，非其旧帙矣。

##### 《骆丞集》四卷（副都御史黄登贤家藏本）

> 	唐骆宾王撰。《唐书文苑传》称：“中宗时诏求其文，得百馀篇，命郗云卿编次之。”《书录解题》引云卿旧序，称“光宅中广陵乱，伏诛”。盖据李孝逸奏捷之语。孟棨《本事诗》则云：“宾王落发，遍游名山。宋之问游灵隐寺作诗，尝为续‘楼观沧海日，门对浙江潮’之句。今观集中，与之问踪迹甚密，在江南则有投赠之作，在兖州则有饯别之章。宜非不相识者，何至觌面失之。封演为天宝中人，去宾王时甚近，所作《闻见记》中载之问此诗，证月中桂子之事，并不云出宾王。知当时尚无是说。又朱国桢《涌幢小品》载：“正德九年，有曹某者，凿靛池於海门城东黄泥口，得古冢题石，曰骆宾王之墓”云云，亦足证亡命为僧之说不确。盖武后改唐为周，人心共愤。敬业、宾王之败，世颇怜之，故造是语。孟棨不考而误载也。其集新、旧《唐书》皆作十卷。宋《艺文志》载有《百道判》三卷，今并散佚。此本四卷，盖后人所裒辑。其注则明给事中颜文选所作。援引疏舛，殆无可取。以《文选》之外别无注本，而其中亦尚有一二可采者，故姑并录之，以备参考焉。

##### 《陈拾遗集》十卷（内府藏本）

> 	唐陈子昂撰。子昂事迹具《唐书》本传及卢藏用所为别传。唐初文章，不脱陈、隋旧习。子昂始奋发自为，追古作者。韩愈诗云：“国朝盛文章，子昂始高蹈。”柳宗元亦谓“张说工著述，张九龄善比兴，兼备者子昂而已”。马端临《文献通考》乃谓子昂“惟诗语高妙，其他文则不脱偶俪卑弱之体”。韩、柳之论不专称其诗，皆所未喻。今观其集，惟诸表序犹沿排俪之习，若论事书疏之类，实疏朴近古，韩、柳之论未为非也。子昂尝上书武后，请兴明堂太学。宋祁《新唐书》传赞以为“荐圭璧於房闼，以脂泽汙漫之”。其文今载集中。王士祯《香祖笔记》又举其《大周受命颂》四章、《进表》一篇、《请追上太原王帝号表》一篇，以为视《剧泰美新》殆又过之。其下笔时不复知世有节义廉耻事。今亦载集中。然则是集之传，特以词采见珍。譬诸荡姬佚女，以色艺冠一世，而不可以礼法绳之者也。此本传写多讹脱，第七卷阙两叶。据目录寻之，《礻马牙文》、《禜海文》在《文苑英华》九百九十五卷，《吊塞上翁文》在九百九十九卷，《祭孙府君文》在九百七十九卷。又《送崔融等序》之后，据目录尚有《饯陈少府序》一篇，此本亦佚，《英华》七百十九卷有此文。今并葺补，俾成完本。

> 	《英华》八百二十二卷收子昂《大崇福观记》一篇，称武士彟为“太祖孝明皇帝”。

> 	此集不载其目，殆偶佚脱。今并补入，俾操觚挥翰之士知立身一败，遗诟万年，有求其不传而不能者焉。

##### 《张燕公集》二十五卷（两淮马裕家藏本）

> 	唐张说撰。说事迹具《唐书》本传。其文章典丽宏赡，当时与苏颋并称。朝廷大述作多出其手，号曰燕许。《唐书艺文志》载其集三十卷，今所传本止二十五卷。然自宋以后，诸家著录并同，则其五卷之佚久矣。集中《元处士碣铭》称，序为处士子将作少监行冲撰，而《唐书行冲传》乃不载其为此官。《为留守奏庆山醴泉表》称，万年县令郑国忠状，六月十四日县界霸陵乡有庆山，见醴泉出。而《唐书武后传》载此事乃作新丰县。皆与史传颇有异同。然说在当时，必无讹误，知《唐书》之疏舛多矣。此书所以贵旧本也。集首《永乐七年伍德记》一篇，称兵燹之后，散佚仅存，录而藏之。至嘉靖间，其子孙始为梓行，而讹舛特甚。又参考本传及《文粹》、《文苑英华》诸书，其文不载於集者尚多。今旁加搜辑，於集外得颂一首、箴一首、表十八首、疏二首、状六首、策三首、批答一首、序十一首、启一首、书二首、露布一首、碑四首、墓志九首、行状一首，凡六十一首。皆依类补入。而原集目次错互者，亦诠次更定。仍厘为二十五卷，庶几复成完本焉。

##### 《曲江集》二十卷（广东巡抚采进本）

> 	唐张九龄撰。九龄事迹具《唐书》本传。徐浩作九龄墓碑，称其学究精义，文参微旨，而不及其文集卷数。唐、宋二史《艺文志》俱载有九龄文集二十卷。

> 	其后流播稍稀。惟明《文渊阁书目》有《曲江文集》一部四册，又一部五册。而外间多未之睹。成化间，邱濬始从内阁录出，韶州知府苏韡为刊行之。其卷目与《唐志》相合，盖犹宋以来之旧本也。九龄守正嫉邪，以道匡弼，称开元贤相。

> 	而文章高雅，亦不在燕、许诸人下。《新唐书文艺传》载徐坚之言，谓其文“如轻缣素练，实济时用，而窘边幅”。今观其《感遇》诸作，神味超轶，可与陈子昂方驾。文笔宏博典实，有垂绅正笏气象，亦具见大雅之遗。坚局於当时风气，以富艳求之，不足以为定论。至所撰制草，明白切当，多得王言之体。本传称为秘书少监时，会赐渤海诏，而书命无足为者，乃命九龄为之。被诏辄成，因迁工部侍郎知制诰。今检集中有《渤海王大武艺书》，当即其时所作。而其他诏命，亦多可与史传相参考。如集中有《敕奚都督府右金吾卫大将军归诚王李归国书》，而核之《唐书外国传》所载奚事，自开元以后，仅有李大酺、鲁苏、李诗延、宠姿固诸酋长名，而不及归国。知记载有所脱漏，是尤可以补史之阙矣。

##### 《李北海集》六卷、《附录》一卷（浙江鲍士恭家藏本）

> 	唐李邕撰。邕事迹具《唐书》本传。邕文集本七十卷，《宋志》已不著录。

> 	此本为明无锡曹荃所刊。前有荃序，称绍和徵君刻唐人集，初得《北海集》，而余论之。不言为何人所编。大抵皆采摭《文苑英华》诸书，裒而成帙，非原本矣。

> 	史称邕长於碑颂，前后所制凡数百首。今惟赋五首，诗四首，表十四首，疏状各一首，碑文八首，铭、记各一首，神道碑五首，墓志铭一首。盖已十不存一。

> 	《旧唐书》称其《韩公行状》、《洪州放生池碑》、《批韦巨源谥议》为当时文士所重。李白《东海有勇妇》一篇称：“北海李使君，飞章奏天庭。”杜甫《八哀》诗称：“朗咏六公篇，忧来豁蒙蔽。”赵明诚《金石录》亦称：“唐六公咏，文词高古。”今皆不见此集中，殊可惜也。刘克庄《后村诗话》讥其为叶法善祖作碑，贻千载之笑。然唐时名儒硕士，为缁黄秉笔，不以为嫌，不似两宋诸儒视二教如敌国。此当尚论其世，固不容执后而议前。且克庄与真德秀游，德秀《西山集》中，琳宫梵刹之文，不可枚举，克庄曾无一词，而独刻责於邕。是尤门户之见，不足服邕之心矣。卷末附录，载新、旧《唐书》邕本传及赠送诸作，而别载《文苑英华》所录邕《贺赦表》六篇，题曰“纠缪”。谓考其事在代宗、德宗、宪宗时，邕不及见。其论次颇为精审。然考彭叔夏《文苑英华辨证》曰：“《贺赦表》六首，《类表》以为李吉甫作，而《文苑》以为李邕。按邕天宝初卒，而六表乃在代宗、德宗、宪宗时。况《文苑》於三百五十九卷重出一表，题曰李吉甫。又第二表末云‘谨遣衙前虞侯王国清奉表陈贺以闻’，正与吉甫《郴州谢上表》末语同，则非邕作也”云云。是宋人已经考证，编是集者用其说而讳所自来，亦可谓攘人之善矣。

##### 《李太白集》三十卷（安徽巡抚采进本）

> 	唐李白撰。《旧唐书》白传称山东人，《新唐书》则作陇西成纪人。考杜甫作《崔端薛复筵醉歌》有“近来海内为长句，汝与山东李白好”句。杨慎《丹铅录》据魏颢《李翰林集序》有“世号为李东山之文，谓杜集传写误倒其字”。似乎有理。然元稹作杜甫墓志亦称“与山东人李白”，其文凿然。如倒之作东山人，则语不成文，又不得以魏序为解。检白集《寄东鲁二子诗》，有“我家寄东鲁”句。颢序亦称“合於鲁一妇人，生子曰颇黎”。盖居山东颇久，故人亦以是称之，实则非其本籍，刘昫等误也。至於陇西成纪乃唐时李氏以郡望通称，故刘知几《史通因习篇》自注曰：“近代史为王氏传云：‘琅邪临沂人。’为李氏传云：‘陇西成纪人。’非惟王、李二族久离本郡，亦自当时无此郡县，皆是魏、晋以前旧名。”今勘验《唐书地理志》，果如所说。则宋祁等因袭旧文，亦不足据。

> 	惟李阳冰序称“凉武昭王暠之后，谪居条支。神龙之始，逃归於蜀，复指李树而生伯阳。惊姜之夕，长庚入梦。颢序称白本陇西，乃因家於绵，身既生蜀”云云。

> 	则白为蜀人，具有确证。二史所书，皆非其实也。阳冰序不言卷数，《新唐书艺文志》则曰《草堂集》二十卷，李阳冰编。案宋敏求后序曰：“唐李阳冰序李白《草堂集》十卷，咸平中乐史别得白歌诗十卷，合为《李翰林集》二十卷。”

> 	史又云：“杂著为别集十卷。”然则《草堂集》原本十卷，《唐志》以阳冰所编为二十卷者，殊失之不考。今《草堂集》不传，乐史所编亦罕见。此本乃宋敏求得王溥及唐魏颢本，又裒集《唐类诗》诸编洎石刻所传，编为一集。曾巩又考其先后而次第之，为三十卷。首卷惟载诸序碑记，二卷以下乃为歌诗，为二十三卷。

> 	杂著六卷，流传颇少。国朝康熙中，吴县缪曰芑始重刊之。后有曰芑跋云：“得临川晏氏宋本，重加校正，较坊刻颇为近古。”然陈氏《书录解题》、晁氏《读书志》并题《李翰林集》，而此乃云《太白全集》，未审为宋本所改，曰芑所改，是则稍稍可疑耳。据王琦注本，是刻尚有《考异》一卷。而坊间印本皆削去曰芑序目，以赝宋本，遂并《考异》而削之。以其文已全载王琦本中，今亦不更补录焉。

##### 《分类补注李太白集》三十卷（通行本）

> 	宋杨齐贤集注，而元萧士赟所删补也。杜甫集自北宋以来注者不下数十家，李白集注宋、元人所撰辑者，今惟此本行世而已。康熙中，吴县缪曰芑翻刻宋本《李翰林集》，前二十三卷为歌诗，后六卷为杂著。此本前二十五卷为古赋乐府歌诗，后五卷为杂文。且分标门类，与缪本目次不同。其为齐贤改编，或士赟改编，原书无序跋，已不可考。惟所辑注文，则以“齐贤曰”、“士赟曰”互为标题以别之，故犹可辨识。注中多徵引故实，兼及意义。卷帙浩博，不能无失。唐觐《延州笔记》尝摘士赟注《寄远诗》第七首“灭烛解罗衣”句，不知出《史记滑稽传》淳于髡语，乃泛引谢瞻、曹植诸诗。又如《临江王节士歌》，齐贤以为史失其名，士赟则引乐府《游侠曲》证之。不知《汉书艺文志》《临江王》及《愁思节士歌》原各为一篇，自南齐陆厥始并作《临江王节士歌》。后来庾信、杜甫俱承其误。白诗亦属沿讹。齐贤等不为辨析，而转以为史失名。此类俱未为精核。然其大致详赡，足资检阅。中如《广武战场怀古》一首，士赟谓非太白之诗，厘置卷末，亦具有所见，其於白集固不为无功焉。齐贤字子见，舂陵人。士赟字粹可，宁都人，宋辰州通判立等之子。笃学工诗，与吴澄相友善。所著有《诗评》二十馀篇及《冰崖集》，俱已久佚，独此本为世所共传云。

##### 《李太白诗集注》三十六卷（浙江巡抚采进本）

> 	国朝王琦撰。琦字琢崖，钱塘人。注李诗者自杨齐贤、萧士赟后，明林兆珂有《李诗钞述注》十六卷，简陋殊甚。胡震亨驳正旧注，作《李诗通》二十一卷。

> 	琦以其尚多漏略，乃重为编次、笺释，定为此本。其诗参合诸本，益以逸篇，厘为三十卷，以合曾巩序所言之数。别以序志、碑传、赠答题咏、诗文评语、年谱、外纪为附录六卷。而缪氏本所谓《考异》一卷，散入文句之下，不另列焉。其注欲补三家之遗阙，故采摭颇富，不免微伤於芜杂。然捃拾残賸，时亦寸有所长。

> 	自宋以来，注杜诗者林立，而注李诗者寥寥仅二三本。录而存之，亦足以资考证。

> 	是固物少见珍之义也。

##### 《九家集注杜诗》三十六卷（内府藏本）

> 	宋郭知达编。知达，蜀人。前有自序，作於淳熙八年。又有曾噩重刻序，作於宝庆元年。噩据《书录解题》作“字子肃，闽清人”。凌知迪《万姓统谱》则作“字噩甫，闽县人。庆元中尉上高，复迁广东漕使”，与陈振孙所记小异。振孙与噩同时，迪知所叙又与序中结衔合，未详孰是也。宋人喜言杜诗，而注杜诗者无善本。此书集王洙、宋祁、王安石、黄庭坚、薛梦符、杜田、鲍彪、师尹、赵彦材之注，颇为简要。知达序称“属二三士友随是非而去取之。如假托名氏，撰造事实，皆删削不载”。陈振孙《书录解题》亦曰：“世有称东坡事实者（案当作老杜事实），随事造文，一一牵合，而皆不言其所自出。且其词气首末出一口，盖妄人伪托以欺乱流俗者。书坊辄钞入集注中，殊败人意。此本独削去之”云云。与序相合，知其别裁有法矣。振孙称噩刊版五羊漕司，字大宜老（案宜老谓宜乎老眼，刻本或作可考，非），最为善本。此本即噩家所初印，字画端劲而清楷，宋版中之绝佳者。振孙所言，固不为虚云。

##### 《黄氏补注杜诗》三十六卷（内府藏本）

> 	宋黄希原本，而其子鹤续成之者也。希字梦得，宜黄人。登进士第。官至永新令。尝作春风堂於县治，杨万里为作记，今载《诚斋集》中。鹤字叔似。著有《北窗寓言集》，今已久佚。希以杜诗旧注每多遗舛，尝为随文补缉，未竟而殁。

> 	鹤因取椠本集注即遗稿为之正定。又益以所见，积三十馀年之力，至嘉定丙子，始克成编。书首原题《补千家集注杜工部诗史》。所列注家姓氏，实止一百五十一人。注中徵引则王洙、赵次公、师尹、鲍彪、杜修可、鲁訔诸家之说为多，其他亦寥寥罕见。而当时所称伪苏注者，乃并见采缀。盖坊行原有千家注本，鹤特因而广之，故以“补注”为名。其郭知达《九家注》、蔡梦弼《草堂诗笺》，视鹤本成书稍前（案知达本成於淳熙辛丑，在鹤本前三十馀年。梦弼成於嘉泰甲子，在鹤本前十有二年），而注内无一字引及。殆流传未广，偶未之见也。书中凡原注各称“某曰”，其补注则称“希曰”、“鹤曰”以别之。大旨在於案年编诗，故冠以《年谱辨疑》，用为纲领。而诗中各以所作岁月注於逐篇之下，使读者得考见其先后出处之大致。其例盖始於黄伯思，后鲁訔等踵加考订，至鹤父子而益推明之。钩稽辨证，亦颇具苦心。其间牴牾不合者，如《赠李白》一首，鹤以为开元二十四年游齐、赵时作。不知甫与白初未相见，至天宝三四载白自供奉被放后，始相遇於东都。观甫《寄白二十韵》诗所云“乞归优诏许，遇我宿心亲”者，是其确证，鹤说殊误。又《郑驸马宅宴洞中》一首，鹤谓与《重题郑氏东亭诗》皆在河南新安县作。不知《长安志》有莲花洞，在神禾原郑驸马之居，即诗所云“洞中”，并不在新安，不可与东亭混而为一。又《高都护骢马行》，鹤以为天宝七载作。考高仙芝平小勃律后，以天宝八载方入朝，诗中有“飘飘远自流沙至”语，则当在八载，而非七载。又《遣兴》诗“赫赫萧京兆”句，鹤以京兆为萧至忠。不知至忠未尝官京兆尹，诗中所指当是萧炅。又《喜雨》一首，鹤谓永泰元年所作。考诗末甫自注“浙右多盗贼”语，正指宝应元年袁晁之乱，诗当作於是年。时甫方在梓、阆间，故有巴人之句，鹤说非是。似此者尚数十条，皆为疏於考核。又题与诗皆无明文，不可考其年月者，亦牵合其一字一句，强为编排，殊伤穿凿。然其考据精核者，后来注杜诸家亦往往援以为证。故无不攻驳其书，而终不能废弃其书焉。

##### 《集千家注杜诗》二十卷（江苏巡抚采进本）

> 	不著编辑人名氏。前载王洙、王安石、胡宗愈、蔡梦弼四序。所采不满百家，而题曰千家，盖务夸摭拾之富，如魏仲举《韩柳集注》亦虚称五百家也。其句下篇末诸评，悉刘辰翁之语。朱彝尊谓梦弼所编入，然梦弼所撰，本名《草堂诗笺》，其自序内标识注例甚详，与此本不合。宋荦谓杜诗评点自刘辰翁始。刘本无注，元大德间有高楚芳者，删存诸注，以刘评附之。此本疑即楚芳编也。辰翁评所见至浅，其标举尖新字句，殆於竟陵之先声。王士祯乃比之郭象注庄，殆未为笃论。

> 	至编中所集诸家之注，真赝错杂，亦多为后来所抨弹。然宋以来注杜诸家，鲜有专本传世，遗文绪论，颇赖此书以存。其荜路蓝缕之功，亦未可尽废也。

##### 《杜诗攟》四卷（江苏巡抚采进本）

> 	明唐元竑撰。元竑字远生，乌程人。万历戊子举人。明亡，不食死，论者以“首阳饿夫”比之。是编乃其读杜诗时所劄记。所阅盖千家注本，其中附载刘辰翁评，故多驳正辰翁语。自宋人倡“诗史”之说，而笺杜诗者遂以刘昫、宋祁二书据为稿本。一字一句，务使与纪传相符。夫忠君爱国，君子之心。感事忧时，风人之旨。杜诗所以高於诸家者，固在於是。然集中根本不过数十首耳。咏月而以为比肃宗，咏萤而以为比李辅国，则诗家无景物矣。谓纨袴下服比小人，谓儒冠上服比君子，则诗家无字句矣。元竑所论，虽未必全得杜意，而刊除附会，涵泳性情，颇能会於意言之外。其中如“白鸥没浩荡”句，必抑苏轼而申宋敏求。

> 	“宛马总肥秦苜蓿”句，正用汉武帝离宫种苜蓿事，而执误本春苜蓿事以为不对汉嫖姚。又往往喜言诗谶，尤属不经。然大旨合者为多，胜旧注之穿凿远矣。

##### 《杜诗详注》二十五卷、《附编》二卷（内府藏本）

> 	国朝仇兆鼇撰。兆鼇字沧柱，鄞县人。康熙乙丑进士。官至吏部侍郎。是书乃康熙三十二年兆鼇为编修时所奏进。凡诗注二十三卷，杂文注二卷。后以《逸杜》、《咏杜》、《补杜》、《论杜》为《附编》上下二卷。其总目自二十八卷以下尚有《仿杜》、《集杜》诸卷，皆有录无书，疑欲续为而未成也。每诗各分段落，先诠释文义於前，而徵引典故列於诗末。其中摭拾类书，小有舛误者。如注“忘机对芳草”句，引《高士传》“叶幹忘机”。今《高士传》无此文。即《太平御览》所载嵇康《高士传》几盈二卷，亦无此文。又注“宵旰忧虞轸”句，不知二字本徐陵文，乃引《左传》注“旰食”，引《仪礼》注“宵衣”。考之郑注，宵乃同绡，非宵旦之宵也。至《吟杜》卷中载徐增一诗，本出其《说唐诗》中。所谓“佛让王维作，才怜李白狂”者，盖以维诗杂禅趣，白诗多逸气，以互形甫之谨严。兆鼇乃改上句为“赋似相如逸”，乖其本旨。如此之类，往往有之，皆不可据为典要。然援据繁富，而无千家诸注伪撰故实之陋习。核其大局，可资考证者为多，亦未可竟废也。

##### 《王右丞集笺注》二十八卷、《附录》二卷（江苏巡抚采进本）

> 	唐王维撰，国朝赵殿成注。殿成字松谷，仁和人。王维集旧有顾起经分类注本，但注诗而不及文，诗注亦间有舛漏。殿成是本，初定稿於雍正戊申，成书於乾隆丙辰。钩稽考订，定为古体诗六卷、近体诗八卷。皆以元刘辰翁评本所载为断。其别本所增及他书互见者，则为外编一卷。其杂文则厘为十三卷，并为笺注。

> 	又以《王缙进表》、《代宗批答》、《唐书》本传、世系、遗事及同时唱和、后人题咏为一卷，弁之於首。以诗评、书录、年谱为一卷，缀之於末。其年谱亦本传、世系之类，后人题咏亦诗评、画录之类，而一置於后，一置於前，编次殊为未协。又集外之诗既为外编，其论画诸篇亦集外之文，疑以传疑者，而混於文集，不复分别，体例亦未画一。然排比有绪，终较他本为精审。其笺注往往捃拾类书，不能深究出典。即以开卷而论，“阊阖”字见《楚辞》，而引《三辅黄图》。

> 	“八荒”字见《淮南子》，而引章怀太子《后汉书注》。“胡床”字见《世说新语》桓伊、戴渊事，而引张端义《贵耳集》。“朱门”字亦见《世说新语》支遁语，而引程大昌《演繁露》。“双鹄”字自用古诗“愿为双黄鹄”语，而引谢维新《合璧事类》。“绝迹”字见《庄子》，而引曹植《与杨修书》。皆未免举末遗本。然於顾注多所订正。又维本精於佛典，顾注多未及详。殿成以王琦熟於三岁，属其助成，亦颇补所未备。核其品第，固犹在顾注上也。

##### 《高常侍集》十卷（浙江鲍士恭家藏本）

> 	唐高適撰。適，《唐书》作渤海人。其集亦题曰渤海。《河间府志》据其《封邱县》诗“我本渔樵孟诸野”句，又《初至封邱》诗有“去家百里不得归”句，定为梁、宋间人。然集中《别孙沂》诗题下又注“时俱客宋中”，则又非生於梁、宋者。志所辨，似亦未确。考唐代士人多题郡望，史传亦复因之，往往失其里籍。刘知几作《史通》，极言其弊，而终不能更。適集既无定词，则亦阙疑可也。其集《唐志》作十卷。《通考》又有集外文一卷，诗一卷。此本从宋本影钞，内“廓”字阙笔，避宁宗嫌名，当为庆元以后之本。凡诗八卷、文二卷。其集外诗文则无之。考明人所刻適集，以《太平广记》高锴侍郎墓中之狐妖绝句“危冠高髻楚宫妆，闲步前庭趁夜凉。自把玉簪敲砌竹，清歌一曲月如霜”一首，并载入之，芜杂殊甚。又《九日》一诗见宋程俱《北山集》，毛奇龄选唐人七律亦误题適作。此本不载，较他本特为精审。第十卷中有《贺安禄山死表》，称“臣得河南道及诸州牒，皆言逆贼安禄山苦痛而死，手足俱落，眼鼻残坏”。则禄山竟以病死，与史载李猪儿事迥异。盖兵戈云扰，得诸传闻之故也。

##### 《孟浩然集》四卷（江苏蒋曾莹家藏本）

> 	唐孟浩然撰。浩然事迹具《新唐书文艺传》。前有天宝四载宜城王士源序。

> 	（案士源即补《亢仓子》之王士元。其事亦见序中。此作源字，盖传写异文。）

> 	又有天宝九载韦滔序。士源序称“浩然卒於开元二十八年，年五十有二。凡所属缀，就辄毁弃，无复编录。乡里购采，不有其半。敷求四方，往往而获。今集其诗二百一十七首，分为四卷”。此本四卷之数，虽与序合，而诗乃二百六十二首，较原本多四十五首。洪迈《容斋随笔》尝疑其《示孟郊》诗时代不能相及。今考《长安早春》一首，《文苑英华》作张子容，而《同张将军蓟门看灯》一首亦非浩然游迹之所及。则后人窜入者多矣。士源序又称诗或阙逸未成，而制思清美，及他人酬赠，咸次而不弃。而此本无不完之篇，亦无唱和之作。其非原本，尤有明徵。排律之名，始於杨宏《唐音》，古无此称。此本乃标排律为一体。其中《田家元日》一首、《晚泊浔阳望香炉峰》一首、《万山潭》一首，《渭南园即事贻皎上人》一首，皆五言近体，而编入古诗。《临洞庭》诗旧本题下有“献张相公”四字，见方回《瀛奎律髓》。此本亦无之。显然为明代重刻，有所移改。

> 	至序中“丞相范阳张九龄等与浩然为忘形之交”语，考《唐书》，张说尝谪岳州司马，集中称“张相公”、“张丞相”者凡五首，皆为说作。若九龄则籍隶岭南，以“曲江”著号，安得署曰“范阳”？亦明人以意妄改也。以今世所行别无他本，姑仍其旧录之，而附订其舛互如右。

##### 《常建诗》三卷（江苏巡抚采进本）

> 	案唐常建不知其字，其里贯亦无可考。据陈振孙《书录解题》，知为开元十五年进士，终於盱眙尉而已。诗家但称曰“常尉”，从其官也。《唐书艺文志》载常建诗一卷。此本三卷，乃毛晋汲古阁所刊，云不知何人类而析之。据《书录解题》作於宋末，尚称一卷，则元、明人所分矣。殷璠作《河岳英灵集》，去取至为精核。肃、代之间，所录仅二十四人，以建为冠。载诗仅二百三十四首，而建诗居十五首。其序称“刘桢死於文学，左思终於记室，鲍照卒於参军，常建亦沦於一尉”，深用悲惋。又称“松际露微月，清光犹为君。山光悦鸟性，潭影空人心”诸句，而尤推《吊王将军墓》一篇，以为善叙悲怨，胜於潘岳。今观其诗凡五十七首，所与赠答者率莫考其姓氏。其中最知名者，惟王昌龄一人。而仅有宿其隐居一篇，为招与张贲共隐。则非惟宦途寂寞，守道无营，即倡和交游，亦泊然於名场声气之外。不然则李白与昌龄最契，高適、王之涣等亦与昌龄旗亭画壁，同作俊游，建亦何难因缘牵附，以博一时之誉哉！其人品如是，则诗品之高，固其所矣。其诗自殷璠所称外，欧阳修《题青州山斋》又极赏其“曲径通幽处，禅房花木深”之句。称欲效其语，久不可得。（案修集本作“竹径遇幽处”，盖一时误记。姚宽《西溪丛话》已辨之，今据建集改正。附识於此。）然全集之中，卓然与王、孟抗行者，殆十之六七，不但二人所称也。洪迈《万首绝句》，别载建《吴故宫》一首，此集不载，语亦不类。迈所编舛误至多，不尽足据。今亦不复增入焉。

##### 《储光羲诗》五卷（内府藏本）

> 	案陈振孙《书录解题》载：“《储光羲诗》五卷，唐监察御史鲁国储光羲撰。

> 	与崔国辅、綦毋潜皆同年进士。天宝末任伪官，贬死。”《唐书艺文志》《储光羲政论》下注曰：“兖州人。开元进士第。又诏中书试文章，历监察御史。安禄山反，陷贼自归。”与振孙所叙爵里相同，而任伪官事已小异。又《包融集》条下注曰：“融与储光羲皆延陵人。与丁仙芝等十八人皆有诗名。殷璠汇次其诗，号曰《丹阳集》。”则并其里籍亦异。自相矛盾，莫之详也。《唐志》载其集七十卷。是集前有顾况序，亦称所著文篇赋论七十卷。辛文房《唐才子传》称其又有《九经分疏义》二十卷，与所作《政论》十五卷并传。今皆散佚，存者惟此诗五卷耳。其诗源出陶潜，质朴之中有古雅之味。位置於王维、孟浩然间，殆无愧色。殷璠《河岳英灵集》称其“削尽常言，得浩然之气”，非溢美也。

##### 《次山集》十二卷（内府藏本）

> 	唐元结撰。结事迹具《新唐书》本传。结所著有《元子》十卷，李商隐为作序。《文编》十卷，李纾为作序。又《猗玕子》一卷。并见《唐志》，今皆不传。

> 	所传者惟此本，而书名、卷数皆不合。盖后人摭拾散佚而编之，非其旧本。观洪迈讥所记二十国事，如方国、圆国、言国、相乳国、无手国、无足国、恶国、忍国、无鼻国、触国之类，见於《容斋随笔》者，此本皆无之。则其佚篇多矣。结性不谐俗，亦往往迹涉诡激。初居商馀山，自称“季”。及逃难猗玕洞，称“猗玕子”。又或称“浪士”，或称“聱叟”，或称“漫叟”。为官或称“漫郎”，颇近於古之狂。然制行高洁，而深抱闵时忧国之心。文章戛戛自异，变排偶绮靡之习。杜甫尝和其《舂陵行》，称其“可为天地万物吐气”。晁公武谓其文如古钟磬，不谐俗耳。高似孙谓其文章奇古，不蹈袭。盖唐文在韩愈以前，毅然自为者，自结始。亦可谓耿介拔俗之姿矣。皇甫湜尝题其《浯溪中兴颂》曰：“次山有文章，可惋只在碎。然长於指叙，约结有馀态。心语適相应，出句多分外。於诸作者间，拔戟成一队。”其品题亦颇近实也。

##### 《颜鲁公集》十五卷、《补遗》一卷、《年谱》一卷、《附录》一卷（副都御史黄登贤家藏本）

> 	唐颜真卿撰。真卿事迹具《唐书》本传。其集见於《艺文志》者有《吴兴集》十卷，又《庐州集》十卷、《临川集》十卷。至北宋皆亡。有吴兴沈氏者，采掇遗佚，编为十五卷。刘敞为之序，但称沈侯而不著名字。嘉祐中，又有宋敏求编本，亦十五卷，见《馆阁书目》。江休复《嘉祐杂志》极称其采录之博。至南宋时，又多漫漶不完。嘉定间，留元刚守永嘉，得敏求残本十二卷，失其三卷。乃以所见真卿文别为补遗，并撰次年谱附之，自为后序。后人复即元刚之本分为十五卷，以符沈、宋二本之原数。沿及明代，留本亦不甚传。今世所行乃万历中真卿裔孙允祚所刊，脱漏舛错，尽失其旧。独此本为锡山安国所刻。虽已分十五卷，然犹元刚原本也。真卿大节，炳著史册。而文章典博庄重，亦称其为人。集中《庙享议》等篇，说礼尤为精审。特收拾於散佚之馀，即元刚所编亦不免阙略。

> 	今考其遗文之见於石刻者，往往为元刚所未收。谨详加搜辑，得《殷府君夫人颜氏碑铭》一首，《尉迟迥庙碑铭》一首，《太尉宋文贞公神道碑侧记》一首，《赠秘书少监颜君庙碑碑侧记》、《碑额阴记》各一首，《竹山连句》诗一首，《奉使蔡州》诗一首，皆有碑帖现存。又《政和公主碑》残文、《颜元孙墓志》残文二篇，见《江氏笔录》。《陶公栗里》诗见《困学纪闻》。今俱采出，增入《补遗》卷内。至留元刚所录《禘祫议》，其文既与《庙享议》复见，而篇末“时议者举然”云云，乃《新唐书陈京传》叙事之辞，亦非真卿本文。又《干禄字书序》乃颜元孙作，真卿特书之刻石，元刚遂以为真卿文，亦为舛误。今并从刊削焉。后附《年谱》一卷，旧亦题元刚作。而谱中所列诗文诸目，多集中所无，疑亦元刚因旧本增辑也。元刚字茂潜，丞相留正之子。官终起居舍人。

##### 《宗元集》三卷、附录《元纲论》一卷、《内丹九章经》一卷（浙江巡抚采进本）

> 	唐吴筠撰。筠字贞节，华阴人，隐於南阳。天宝中召至京师。请为道士，居嵩山。复求还茅山，东游会稽。往来天台、剡中，与李白、孔巢父酬唱。大历中卒。弟子私谥曰“宗元先生”。新旧《唐书》皆载《隐逸传》。此本为浙江鲍氏知不足斋所抄。末有跋云：“收入《道藏》中，世无别本。”然《文献通考》云：“吴筠《宗元先生集》十卷，前有权德舆序，列於别集诸人之次。”则当时非无传本。此跋题戊申岁，不著年号。疑作於《通考》前也。卷首权德舆序，称太原王颜类遗文为三十卷。后又有《吴尊师传》，亦德舆撰，乃言文集二十卷。均与《文献通考》称十卷者不合。考德舆序，称四百五十篇，而此本合诗赋论仅一百十九篇。则非完书矣。又旧书筠本传云：“鲁中儒士也。”新书本传云：“华州华阴人。”德舆序称“华阴人”，而传又云“鲁儒士”。序称受正一法於冯尊师，上距陶弘景五传。传又云受正一法於潘体元，乃冯之师。亦相乖剌。考旧书《李白传》，称“天宝初客游会稽，与道士吴筠隐於剡中”。而传乃言：“禄山将乱，求还茅山。既而中原大乱，江淮多盗，乃东游会稽，与诗人李白、孔巢父诗篇酬和。”不知天宝乱后，白已因永王璘事流夜郎矣，安能与筠同隐？此传殆出於依托。序又称筠卒於大历十三年，后二十五岁乃序此集，其年为贞元十九年。德舆於贞元十七年知礼部贡举，明年真拜侍郎。故是年作序，系衔云礼部侍郎，其文与史合。而《金丹九章经》前又载筠自序一篇，题元和戊戌年作。戊戌乃元和十三年，距所谓先生化去之年又隔四十年。后且云：“元和中游淮西，遇王师讨蔡贼吴元济，避乱东岳，遇李谪仙，授以《内丹九章经》。”殆似呓语。然则此序与传同一伪撰矣。据新旧书皆有《元纲》三篇语，则卷末所附《元纲论》三篇，自属筠作。至《内丹九章经》，核之以序，伪妄显然。以流传已久，姑并录之，而辨其牴牾如右。

##### 《杼山集》十卷（内府藏本）

> 	唐僧皎然撰。案《唐书艺文志》，皎然字清昼，湖州人。谢灵运十世孙。

> 	居杼山。颜真卿为刺史，集文士撰《韵海镜源》，预其论著。贞元中，取其集藏集贤御书院，刺史于頔为序。此集卷数与唐志合，頔序亦存。盖犹旧本。前有赞宁所为传，盖自《高僧传》录入。末有集外诗，则毛晋所补缉也。皎然及贯休、齐己皆以诗名。今观所作，弱於齐己而雅於贯休。在中唐作者之间，可厕末席。

> 	集末附载杂文数篇，则聊以备体，非其所长矣。别本附刊《杼山诗式》一卷。案《唐志》昼公《诗式》、《诗评》皆载文史类中，不附本集。今亦析出别著录焉。

##### 《刘随州集》十一卷（编修邹炳泰家藏本）

> 	唐刘长卿撰。长卿字文房，河间人。姚合《极元集》作宣城人。莫能详也。

> 	开元二十一年登进士第。官终随州刺史，故至今称曰“刘随州”。是集凡诗十卷。

> 	文一卷。第二卷中《送河南元判官赴河南勾当苗税充百官俸钱》诗，不书“勾”字，但注曰：“御名。”盖宋高宗名构，当时例避同音，故勾字称御名。则犹从南宋旧本翻雕也。然编次丛脞颇甚，诸体皆以绝句为冠。中间古体、近体亦多淆乱。如“四月深涧底，桃花方欲然。宁知地势下，遂使春风偏”四句，第四卷中作《晚桃》诗前半首，乃《幽居八咏上李侍郎》之一。而第一卷又割此四句为绝句，题曰《入百丈涧见桃花晚开》。是二者必有一讹也。旧原有外集一卷，所录仅诗十首，而《重送》一首已见八卷中，又佚去题中“裴郎中贬吉州”六字。

> 	《次前溪馆作》一首，已见二卷中。《赠袁赞府》一首，已见九卷中。而又误以题下所注“时经刘展平后”句为题，并佚“时经”二字。《送裴二十七端公》诗，亦见二卷中。《哭李宥》一首，亦见九卷中。《秋云岭》、《洞山阳》、《横龙渡》、《赤沙湖》四首，即四卷中《湘中纪行》十首之四，又讹“秋云岭”为“云秋岭”，“洞山阳”为“山阳洞”。《寄李侍郎行营五十韵》一首，已见七卷，又佚其题首“至德三年”等二十四字。不知何以舛谬至此。盖宋本亦有善不善，不能一一精核也。今刊除《入百丈涧见桃花晚开》一首。其外集亦一并刊除，以省重复。长卿诗号“五言长城”，大抵研炼深稳，而自有高秀之韵。其文工於造语，亦如其诗。故於盛唐、中唐之间，号为名手。但才地稍弱，是其一短。高仲武《中兴间气集》病其“十首以后语意略同”，可谓识微之论。王士祯《论诗绝句》乃云“不解雌黄高仲武，长城何意贬文房”，非笃论也。

##### 《韦苏州集》十卷（江苏巡抚采进本）

> 	唐韦应物撰。应物，京兆人。新旧《唐书》俱无传。宋姚宽《西溪丛话》载，吴兴沈作喆为作补传，称“应物少游太学。当开元、天宝间，充宿卫，扈从游幸，颇任侠负气。兵乱后，流落失职。乃更折节读书。由京兆功曹累官至苏州刺史、太仆少卿，兼御史中丞，为诸道盐铁转运江淮留后。年九十馀，不知其所终”。

> 	先是。嘉祐中王钦臣校定其集。有序一首。述应物事迹与补传皆合。惟云以集中及时人所称推其仕宦本末。疑止於苏州刺史。考《刘禹锡集》有《苏州举韦中丞自代状》，则钦臣为疏略矣。《李观集》有《上应物书》，深言其褊躁。而李肇《国史补》云：“应物性高洁，鲜食寡欲，所居焚香扫地而坐。”二说颇异。盖狷洁之过，每伤峭刻，亦事理所兼有也。其诗七言不如五言，近体不如古体。五言古体源出於陶，而镕化於三谢。故真而不朴，华而不绮。但以为步趋柴桑，未为得实。如“乔木生夏凉，流云吐华月”，陶诗安有是格耶？此本为康熙中项絪以宋椠翻雕，即钦臣所校定。首赋，次杂拟，次燕集，次寄赠，次送别，次酬答，次逢遇，次怀思，次行旅，次感叹，次登眺，次游览，次杂兴，次歌行。凡为类十四，为篇五百七十一。原序乃云分类十五，殊不可解。然字画精好，远胜毛氏所刻四家刻本，故今据以著录。其毛本所载拾遗数首，真伪莫决，亦不复补入焉。

### 一百五十 集部三

#### 别集类三△《毗陵集》二十卷（江苏巡抚采进本）

> 	唐独孤及撰。及字至之，洛阳人。官至司封郎中、常州刺史。卒谥曰宪。事迹具《唐书》本传。权德舆作及《谥议》，称其“立言遣词，有古风格。濬波澜而去流宕，得菁华而无枝叶”。皇甫湜《谕业》亦称及“文如危峰绝壁，穿倚霄汉。长松怪石，颠倒岩壑”。王士祯《香祖笔记》则谓其序记尚沿唐习；碑版叙事，稍见情实。《仙掌》、《函谷》二铭，《琅邪溪述》，《马退山茅亭记》，《风后八阵图记》是其杰作，《文粹》略已载之。颇不以湜言为然。考唐自贞观以后，文士皆沿六朝之体。经开元、天宝，诗格大变，而文格犹袭旧规。元结与及始奋起湔除，萧颖士、李华左右之。其后韩、柳继起，唐之古文，遂蔚然极盛。

> 	斫雕为朴，数子实居首功。《唐实录》称韩愈学独孤及之文，当必有据。（案此据晁氏《读书志》所引。）特风气初开，明而未融耳。士祯於荜路蓝缕之初，责以制礼作乐之事，是未尚论其世也。集为其门人安定梁肃所编，李舟为之序。凡诗三卷，文十七卷。旧本久湮，明吴宽自内阁钞出，始传於世。其中如《景皇帝配天议》，郭知运、吕諲等《谥议》，皆粹然儒者之言，非徒以词采为胜。不止士祯所举诸篇，至《马退山茅亭记》乃柳宗元作，后人误入及集。士祯一例称之，尤疏於考证矣。又《文苑英华》载有及《贺赦》二表、《代独孤将军让魏州刺史表》、《为崔使君让润州表》、《代于京兆请停官侍亲表》，《唐文粹》有《招北客文》，凡六篇，集内皆无之。案《贺赦表》所云“诛翦大憝，清复阙廷”及“归过罪己，降去鸿名”，并德宗兴元时事。及没於大历十二年，已不及见。

> 	《招北客文》《文苑英华》又以为岑参之作。彼此错互，疑莫能详，今姑依旧本阙载焉。

##### 《萧茂挺文集》一卷（江苏巡抚采进本）

> 	唐萧颖士撰。颖士字茂挺，颍川人。梁鄱阳王之裔。世系具载其《赠韦司业书》中。开元二十三年举进士，对策第一。天宝初，官秘书正字。以搜括遗书，淹久不报劾免。寻召为集贤校理，忤李林甫，调广陵参军。韦述荐为史馆待制，又忤林甫免。林甫死，调河南府参军。安禄山反，颖士走山南，源洧辟掌书记。

> 	后为扬州功曹参军。复弃官去，遂客死於汝南。事迹具《新唐书文艺传》。颖士尝作《伐樱桃赋》以刺林甫，《唐书》本传讥其褊。而晁公武《读书志》则称其“每俯临於萧墙，奸回得而窥伺”之句为知几先。见《唐书》贬之为非。今考颖士当禄山宠盛之时，尝与柳并策其必反。既而言验，乃诣河南采访使郭纳言献策守御，纳言不能用。禄山别将攻南阳，山南节度使源洧欲遁。颖士力持之，乃坚意拒贼。永王璘尝召之，不赴。而与宰相崔圆书，请先防江淮之乱，既而刘展又果叛。其才略志节，皆过於人，不但如晁氏之所云。文章根柢，固不仅在学问之博奥也。颖士文章与李华齐名，而颖士尤为当代所重。李邕负一代宿望，而《进芝草表》假手颖士，则其推挹可知。《唐志》载颖士《游梁新集》三卷，文集十卷。《宋志》仅载《文集》十卷，而《游梁新集》已佚。此本前有曹溶名字二印，盖其所藏。仅赋九篇、表五篇、牒一篇、序五篇、书五篇。史称其《与崔圆书》，今集中不载。《书录解题》所云柳并序，今亦佚之。又后人抄撮《文苑英华》、《唐文粹》诸书而成，非复十卷之旧矣。然残膏賸馥，犹足沾溉，正不必以不完为歉也。

##### 《李遐叔文集》四卷（浙江吴玉墀家藏本）

> 	唐李华撰。华字遐叔，赵州赞皇人。累中进士宏辞科。天宝中迁监察御史，徙右补阙。安禄山反，华为贼所得，伪署凤阁舍人。贼平，贬杭州司户参军。李岘表置幕府，擢吏部员外郎。以风痺去官，卒。新、旧《唐书》俱载入《文苑传》中。《旧唐书》称华有文集十卷。独孤及序则称自监察以前十卷号为前集，其后二十卷为中集，卷数颇不合。马端临《经籍考》不列其目，则南宋时原本已亡。

> 	此本不知何人所编，盖取《唐文粹》、《文苑英华》所载，裒集类次，而仍以及序冠之。有篇次而无卷目。今厘为四卷，著之於录。华遭逢危乱，污辱贼庭，晚而自伤，每托之文章以见意。如《权皋铭》云：“渎而不滓，瑜而不瑕。”《元德秀铭》云：“贞玉白华，不缁不磷。”《四皓铭》云：“道不可屈，南山采芝。

> 	竦慕玄风，徘徊古祠。”其悔志可以想见。然大节一亏，万事瓦裂，天下不独与之论心也。至其文词绵丽，精彩焕发，实可追配古之作者。萧颖士见所著《含元殿赋》，以为在景福之上，灵光之下。虽友朋推挹之词，亦庶几乎近之矣。集中原有卢坦之、杨烈妇二传，检勘其文，皆见於李翱集中。当由误采，今并从刊削焉。

##### 《钱仲文集》十卷（内府藏本）

> 	唐钱起撰。起字仲文，吴郡人。天宝中举进士。官至考功郎中。大历以还，诗格初变。开宝浑厚之气，渐远渐漓。风调相高，稍趋浮响。升降之关，十子实为之职志。起与郎士元其称首也。然温秀蕴藉，不失风人之旨。前辈典型，犹有存焉。其集《唐志》作一卷，晁公武《读书志》作二卷。今本十卷，殆后人所分。

> 	其中凡古体诗皆题曰：“往体”。考陆龟蒙《松陵集》亦以古体为往体。盖唐代诗集标目，有此二名。偶然异文，别无他义。又集末《江行》绝句一百首，胡震亨《唐音统签》以为本钱珝之诗，误入起集，有考辨甚详。然旧本流传，相沿已久。且珝固起孙，即附录祖集之末，亦无不可，故今仍并存之焉。

##### 《华阳集》三卷、附《顾非熊诗》一卷（浙江鲍士恭家藏本）

> 	唐顾况撰。况字逋翁，海盐人。至德二年进士。德宗时官秘书郎，迁著作郎，贬饶州司户参军。晚年退居茅山，自号“华阳真逸”。集有皇甫湜序，称为三十卷。《读书志》作二十卷。《书录解题》惟载其诗集，云本十五卷，今止五卷。

> 	其本今皆不传。此本乃明万历中况裔孙名端裒其诗文成三卷。末附况子非熊诗十馀首。《文苑英华》、《唐文粹》中尚有况诗四首、非熊诗一首，皆未收入。尚未为赅备也。非熊诗有父风。长庆中登第。大中间为盱眙簿，亦弃官隐茅山。

> 	《酉阳杂俎》记况作《殇子诗》，旦夕悲吟，其子之魂闻之，因再生为况子，即非熊也。其事怪诞不足信。《本事诗》又载况《红叶题诗》事，尤属不经。其所题诗亦猥鄙不足传，皆好事者为之也。旧本所有，姑存之以为谈助云尔。

##### 《翰苑集》二十二卷（内府藏本）

> 	唐陆贽撰。贽事迹具《唐书》本传。案《艺文志》载贽《议论表疏集》十二卷。又《翰苑集》十卷，常处厚纂。陈振孙《书录解题》载《陆宣公集》二十二卷，中分《翰苑》、《榜子》为二集，其目亦与史志相同。惟晁公武《读书志》所载乃只有《奏议》十二卷。且称旧有《榜子集》五卷、《议论集》三卷、《翰苑集》十卷。元祐中苏轼乞校正进呈，改从今名。疑是裒诸集成此书，与史志名目全不相合。今考尤袤《遂初堂书目》所列，实作《翰苑集》。而钱曾《读书敏求记》载所见宋椠大字本二十二卷者，亦作《翰苑集》。则自南宋以后，已合议论表疏为一集，而总题以《翰苑》之名。公武所见乃元祐本，恐非全册。而今世刊行贽集，亦有题作《陆宣公奏议》者，则又沿《读书志》而失之者也。宋祁作贽传赞，称其论谏数十百篇，讥陈时病，皆本仁义，炳炳如丹青，而惜德宗之不能尽用。故《新唐书》例不录排偶之作，独取贽文十馀篇，以为后世法。司马光作《资治通鉴》，尤重贽议论，采奏疏三十九篇。其后苏轼亦乞以贽文校正进读。

> 	盖其文虽多出於一时匡救规切之语，而於古今来政治得失之故，无不深切著明，有足为万世龟鉴者。故历代宝重焉。贽尚有诗文别集十五卷，久佚不传。《全唐诗》所录仅存《试帖诗》三首及《语林》所载逸句。然经世有用之言，悉具是书。

> 	其所以为贽重者，固不必在雕章绘句之末矣。

##### 《权文公集》十卷（内府藏本）

> 	唐权德舆撰。德舆字载之，天水人。初辟河南幕府，历中书门下平章事。事迹具《唐书》本传。德舆尝自纂制集五十卷，杨凭序之。其孙宪又编其诗文为五十卷，杨嗣复序之。今制集已佚，文集亦久无传本。此本乃明嘉靖二十年杨慎得之於滇南，仅存目录及诗赋十卷。刘大谟序而刻之，又删其无书之目录。德舆文集遂不可考。惟《文苑英华》及《唐文粹》中时时散见耳。考王士祯《居易录》，载《权文公集》五十卷，注曰诗赋十卷、文四十卷、碑铭八卷、论二卷、记二卷、集序三卷、赠送序四卷、策问一卷、书二卷、疏表状五卷、祭文三卷。称无锡顾宸藏本，刘体仁之子凡写之以贻士祯者。然则德舆全集，康熙中犹存。不识何以今所存者皆杨慎之残本。第士祯所注卷目，以数计之，乃八十卷，与五十卷之说不合，又不识其何故也。

##### 《韩集举正》十卷、《外集举正》一卷（编修朱筠家藏本）

> 	宋方崧卿撰。崧卿，莆田人。孝宗时尝知台州军事。是书后有淳熙己酉崧卿自跋，称右《昌黎先生集》四十卷，《外集》一卷，附录五卷，增考年谱一卷，复次其异同为《举正》十卷。陈振孙《书录解题》所载同，而多外钞八卷。其注称年谱洪兴祖撰。莆田方崧卿增考，且撰《举正》以校其同异，而刻之南安。

> 	《外集》但据嘉祐刘煜所录二十五篇，而附以石刻、联句、诗文之遗见於他集者。

> 	及葛峤刻柳文，又以大庾韩郁所编注诸本号《外集》者，并考疑误，辑遗事共为《外钞》刻之。然则《外钞》非方氏书，特葛氏刻柳集以配韩，因而增入，故崧卿跋不之及也。据自跋与陈氏所录，则此书盖与《文集》、《外集》、《附录》、《年谱》并刻。此本惟有《举正》，盖所存止此也。十卷之末，又有《外集举正》一卷，而跋中不及。陈氏亦不及核其原刻，不标卷第，殆即附之十卷中欤？自朱子因崧卿是书作《韩文考异》，盛名所掩，原本遂微。越及元、明，几希泯灭。

> 	此本纸墨精好，内“桓”字阙笔，避钦宗讳。“敦”字全书，不避光宗讳。盖即淳熙旧刻，越五百载而幸存者。殆亦其精神刻苦，足以自传，故若有呵护其间，非人力所能抑遏欤！阎若璩号最博洽，其《潜邱劄记》中不知李浙东为谁，称得李翱全集，或可以考。今观此本第六卷《代张籍书》下，明注为李逊。且引旧书本传，“逊以元和五年刺浙东，九年召还，此书作於六七年间”云云。则若璩亦未见此本，可称罕覯之笈。其名曰《举正》，盖因郭京《易举正》之旧，见首篇之自注。考异删去此条，遂莫知其命名之义。其於改正之字用朱书（案刻本实作阴文，盖古无套版之法，不能作二色也。观《政和本草》称神农本经用朱书，而皆作阴文，是其明证。谨附识於此），衍去之字以圆圈围之，增入之字以方圈围之，颠倒之字以墨线曲折乙之，体例亦似较《考异》为明晰。所据碑本凡十有七。

> 	所据诸家之书，凡唐令狐澄本、南唐保大本、秘阁本、祥符杭本、嘉祐蜀本、谢克家本、李昞本，参以唐赵德《文录》、宋白《文苑英华》、姚铉《唐文粹》。

> 	参互钩贯，用力亦勤。虽偏信阁本，是其一失，宜为朱子所纠。然司马迁因《国策》作《史记》，不以《史记》废《国策》；班固因《史记》作《汉书》，不以《汉书》废《史记》；倪思尝集《国策》、《史记》、《汉书》之同异，纂为二书，今其《班马异同》犹有传本。然则虽有《考异》，不妨并存。此书以备参订，亦何必坚持门户，尽没前人著作之功乎！《书录解题》又曰：“《韩昌黎集》四十卷，《外集》十卷，朱侍讲以方氏本校定。凡异同定归於一，多所发明。《外集》皆如旧本，独用方本益《大颠三书》。”今考《外集举正》所列，自《海水诗》至《明水赋》，二十五篇之数俱全，无所谓《大颠三书》者，亦无所谓石刻、联句、诗文之遗於他集者。不知《考异》所据何本。此亦千古之大疑，姑阙所不知可矣。

##### 《原本韩文考异》十卷（江苏巡抚采进本）

> 	宋朱子撰。其书因韩集诸本互有异同，方崧卿所作《举正》，虽参校众本，弃短取长，实则惟以馆阁本为主，多所依违牵就。即《南山有高树》诗之“婆娑弄毛衣”，傅安道所举为笑端者，亦不敢明言其失。是以覆加考订，勒为十卷。

> 	凡方本之合者存之，其不合者一一详为辨证。其体例本但摘正文一二字大书，而所考夹注於下，如陆德明《经典释文》之例。於全集之外别行。至宋末王伯大，始取而散附句下。以其易於省览，故流布至今，不复知有朱子之原本。其间讹脱窜乱，颇失本来。此本出自李光地家，乃从朱子门人张洽所校旧本翻雕，最为精善。第一卷末有洽补注一条，称《陪杜侍御游湘西两寺》诗“长沙千里平”句，“千里”当作“十里”。言亲至岳麓寺见之。方氏及朱子皆未知。又第四卷末洽补注一条，《辨原性》一篇，唐人实作“性原”，引杨倞《荀子注》所载全篇，证方氏《举正》不误，朱子偶未及考。又第七卷末有洽补注一条，辨《曹成王碑》中“抟力句卒”之义，皆今本所未载。其字为徐用锡所校，点画不苟。然光地没后，其版旋佚，故传本颇少。此本犹当日之初印，毫无刓阙，尤可贵也。

##### 《别本韩文考异》四十卷、《外集》十卷、《遗文》一卷（两江总督采进本）

> 	宋王伯大编。伯大字幼学，号留耕，福州人。嘉定七年进士。理宗朝官至端明殿学士，拜参知政事。事迹具《宋史》本传。伯大以朱子《韩文考异》於本集之外别为卷帙，不便寻览，乃重为编次。离析《考异》之文，散入本集各句之下，刻於南剑州。又采洪兴祖《年谱辨证》、樊汝霖《年谱注》、孙汝听解、韩醇解、祝充解为之音释，附於各篇之末。厥后麻沙书坊以注释缀於篇末，仍不便检阅，亦取而散诸句下。盖伯大改朱子之旧第，坊贾又改伯大之旧第，已全失其初。即卷首题“朱文公校《昌黎先生集》凡例十二条”者，勘验其文，亦伯大重编之凡例，非朱子《考异》之凡例。流俗相传，执此为朱子之本，实一误且再误也。据李光地《翻刻宋版考异跋》，此本之舛讹遗漏，不一而足。盖屡次重编，不能一一清整，势所必然。然注附句下，较与文集别行者究属易观。今录光地所刻十卷之本，以存旧式。仍录此本以便参稽。自宋以来，《经典释文》、《史记索隐》均於原书之外别本各行，而监本经史仍兼行散入句下之本。是即其例矣。

##### 《五百家注音辩昌黎先生文集》四十卷（内府藏本）

> 	宋魏仲举编。仲举，建安人。书前题庆元六年刻於家塾。实当时坊本也。首列评论、诂训、音释诸儒名氏一篇，自唐燕山刘氏迄颍人王氏，共一百四十八家。

> 	又附以新添集注五十家、补注五十家、广注五十家、释事二十家、补音二十家、协音十家、正误二十家、考异十家，统计只三百六十八家，不足五百之数。而所云新添诸家，皆不著名氏。大抵虚构其目，务以炫博，非实有其书。即所列一百四十八家如皇甫湜、孟郊、张籍等，皆同时唱和之人。刘昫、宋祁、范祖禹等，亦仅撰述《唐史》。均未尝诠释文集。乃引其片语，即列为一家，亦殊牵合。盖与所刊五百家注柳集均一书肆之习气。然其间如洪兴祖、朱子、程敦厚、朱廷玉、樊汝霖、蒋璨、任渊、孙汝听、韩醇、刘崧、祝充、张敦颐、严有翼、方崧卿、李樗、郑耕老、陈汝义、刘安世、谢无逸、李朴、周行己、蔡梦弼、高元之、陆九渊、陆九龄、郭忠孝、郭雍、程至道、许开、周必大、史深大等有考证音训者，凡数十家。原书世多失传，犹赖此以获见一二，亦不可谓非仲举之功也。朱彝尊称此书尚有宋椠本在长洲文氏，后归李日华家。正集之外，尚有《外集》十卷、《别集》一卷、附《论语笔解》十卷。此本止四十卷，而《外集》、《别集》不与焉。盖流传既久，又有所阙佚矣。

##### 《东雅堂韩昌黎集注》四十卷、《外集》十卷（副都御史黄登贤家藏本）

> 	不著撰人名氏。惟卷末各有东吴徐氏刻梓家塾小印。考陈景云《韩集点勘书后》曰：“近代吴中徐氏东雅堂刊韩集，用宋末廖莹中世彩堂本。其注采建安魏仲举五百家注本为多。间有引他书者，仅十之三。复删节朱子单行《考异》，散入各条下。皆出莹中手也。莹中为贾似道馆客，事见《宋史》似道传。徐氏刊此本，不著其由来，殆深鄙莹中为人，故削其名氏并开版年月也”云云。今考此本，前列重校凡例九条。内称庙讳一条，确为宋人之语，景云之说为可信，知此本为莹中注也。景云又自注此文曰：“东雅堂主人徐时泰，万历中进士，官工部郎中。”

> 	今考明进士题名碑，万历甲戌科有徐时泰，长洲人，盖即其人矣。

##### 《韩集点勘》四卷（浙江巡抚采进本）

> 	国朝陈景云撰。景云有《通鉴胡注举正》，已著录。是编取廖莹中世彩堂所注韩集，纠正其误，因汇成编。卷首注曰校东雅堂本，以廖注为徐时泰东雅堂所翻雕也。末有景云自跋，称“莹中粗涉文义，全无学识。其博采诸条，不特遴择失当，即文义亦多疏舛”。今观所校，考据史传，订正训诂，删繁补阙，较原本实为精密。如《别知赋》之“一旦为仇”，证以《尔雅》。《元和圣德诗》之“麻列”，证以李白《梦游天姥》诗。《城南联句》之“疆甿”，证以《周礼》郑注。《梁国公主輓歌》之“厌翟”，证以《毛诗郑笺》。《师说》之句读，证以《经典释文》。《送韩侍御序》之“所治”，证以魏文帝《与吴质书》。

> 	《祭李使君文》之“惊透”，证以扬雄《方言》、左思赋。《乌氏庙碑》之“立议”，证以《汉书》颜注。《太原郡公神道碑》之“耆事”，证以王安石文。

> 	《刘统军墓志》之“父讼”，证以《汉书段颎传》。《太傅董公行状》之“其子”，乃证以《唐书李万荣传》。以《至郾城联句》之“谀噱”当为“庾噱”，证以《李藩传》。《进学解》之“守正”当为“宗王”，证以《新唐书》及《文粹》。皆援据精确。他如引《赤藤杖歌》证“南宫”不止称礼部。引《唐志五岳四渎令》证庙令老人。引德宗祔庙高宗已祧，证《讳辨》之“治”字。亦具有典据。而於时事辨别尤详，可称善本。惟《尸子》先见《公羊传》，而云出《汉书》，稍为疏漏。又《次潼关先寄张十二阁老》诗，忽参宋人谐谑一条，非惟无预於校雠，乃并无预於韩集，殊乖体例耳。

##### 《诂训柳先生文集》四十五卷、《外集》二卷、《新编外集》一卷（内府藏本）

> 	唐柳宗元撰。宋韩醇音释。醇字仲韶，临邛人。其始末未详。宗元集为刘禹锡所编。其后卷目增损，在宋时已有四本。一则三十三卷，为元符间京师开行本。

> 	一则曾丞相家本。一则晏元献家本。一则此四十五卷之本，出自穆脩家。云即禹锡原本。案陈振孙《书录解题》曰：“刘禹锡作序，称编次其文为三十二通。退之之志若祭文附第一通之末。”今世所行本皆四十五卷，又不附志文，非当时本也。考今本所载禹锡序，实作四十五通，不作三十二通，与振孙所说不符。或后人追改禹锡之序，以合见行之卷数，亦未可知。要之，刻韩柳集者自穆脩始，虽非禹锡之旧第，诸家之本亦无更古於是者矣。政和中，胥山沈晦取各本参校，独据此本为正，而以诸本所馀者别作《外集》二卷，附之於后，盖以此也。至淳熙中，醇因沈氏之本为之笺注。又搜葺遗佚，别成一卷，附於《外集》之末。权知珍州事王咨为之序。醇先作《韩集全解》，及是又注柳文。其书盖与张敦颐《韩柳音辨》同时并出，而详博实过之。魏仲举《五百家注》亦多引其说。明唐觐《延州笔记》尝摘其注《南霁云碑》不知“汧城凿穴之奇”句本潘岳《马汧督诔》，是诚一失。然不以害其全书也。

##### 《增广注释音辩柳集》四十三卷（内府藏本）

> 	旧本题宋童宗说注释，张敦颐音辩，潘纬音义。宗说，南城人。始末未详。

> 	敦颐有《六朝事迹》，已著录。纬字仲宝，云间人。据乾道三年吴郡陆之渊序，称为乙丑年甲科，官灊山广文。亦不知其终於何官也。之渊序但题《柳文音义》。

> 	序中所述，亦仅及韩仿、祝充《韩文音义传》、《柳氏释音》，不及宗说与敦颐。

> 	书中所注，各以“童云”、“张云”、“潘云”别之，亦不似纬自撰之体例。盖宗说之注释、敦颐之音辩，本各自为书。坊贾合纬之音义，刊为一编，故书首不以《柳文音义》标目，而别题曰《增广注释音辩唐柳先生集》也。其本以宗元本集、外集合而为一，分类排次，已非刘禹锡所编之旧。而不收王铚伪《龙城录》之类，则尚为谨严。其音释虽随文注解，无大考证。而於僻音难字，一一疏通，以云详博则不足；以云简明易晓，以省检阅篇韵之烦，则於读柳文者亦不为无益矣。旧有明代刊本，颇多讹字。此本为麻沙小字版，尚不失其真云。

##### 《五百家注音辨柳先生文集》二十一卷、《外集》二卷、《新编外集》一卷、《龙城录》二卷、《附录》八卷（内府藏本）

> 	宋魏仲举编。其版式广狭，字画肥瘠，与所刻《五百家注昌黎集》纤毫不爽。

> 	盖二集一时并出也。前有评论、训诂诸儒姓氏，检核亦不足五百家。书中所引，仅有集注，有补注，有音释，有解义及孙氏、童氏、张氏、韩氏诸解。此外罕所徵引，又不及韩集之博。盖诸家论韩者多，论柳者较少，故所取不过如此。特姑以五百家之名与韩集相配云尔。书后《外集》二卷，《新编外集》一卷，乃原集未录之文，共二十五首。《附录》二卷，则《罗池庙牒》及崇宁、绍兴加封诰词之类，而《法言注》五则亦在其中。又附以《龙城录》二卷，序传、碑记共一卷，后序一卷，而《柳文纲目》、《文安礼年谱》则俱冠之卷首。其中如《封建论》后附载《程敦夫论》一篇。又扬雄《酒箴》、李华《德铭》、屈原《天问》、刘禹锡《天论》之类，亦俱采掇附入。其体例与韩集稍异。虽编次丛杂，不无繁赘，而旁搜远引，宁冗毋漏，亦有足资考订者。且其本椠锲精工，在宋版中亦称善本。

> 	今流传五六百年，而纸墨如新，神明焕发。复得与《昌黎集注》先后同归秘府，有类乎珠还合浦，剑会延津，是尤可为宝贵矣。

##### 《刘宾客文集》三十卷、《外集》十卷（江苏巡抚采进本）

> 	唐刘禹锡撰。《唐书》禹锡本传称为彭城人，盖举郡望。实则中山无极人。

> 	是编亦名《中山集》，盖以是也。陈振孙《书录解题》称原本四十卷，宋初佚其十卷。宋次道裒其遗诗四百七篇、杂文二十二首为《外集》，然未必皆十卷所逸也。禹锡在元和初，以附王叔文被贬，为八司马之一。召还之后，又以《咏玄都观桃花》触忤执政，颇有轻薄之讥。然韩愈颇与之友善，集中有《上杜黄裳书》，历引愈言为重。又《外集》有《子刘子自传》一篇，叙述前事，尚不肯诋諆叔文。盖其人品与柳宗元同。其古文则恣肆博辨，於昌黎、柳州之外，自为轨辙。

> 	其诗则含蓄不足，而精锐有馀。气骨亦在元、白上，均可与杜牧相颉颃，而诗尤矫出。陈师道称苏轼诗初学禹锡。吕本中亦谓苏辙晚年令人学禹锡诗，以为用意深远，有曲折处。刘克庄《后村诗话》乃称其诗多感慨，惟“在人虽晚达，於树似冬青”十字差为闲婉。似非笃论也。其杂文二十卷、诗十卷，明时曾有刊版。

> 	独《外集》世罕流传，藏书家珍为秘笈。今扬州所进钞本，乃毛晋汲古阁所藏。

> 	纸墨精好，犹从宋刻影写。谨合为一编，著之於录，用还其卷目之旧焉。

##### 《吕衡州集》十卷（浙江鲍士恭家藏本）

> 	唐吕温撰。温字和叔，一字化光，河中人。贞元十四年进士。官至刑部郎中，兼侍御史。后谪道州刺史，徙衡州，卒。事迹具《唐书》本传。刘禹锡编次其文，称断自《人文化成论》至《诸葛武侯庙记》为上篇。此本先诗赋，后杂文，已非禹锡编次之旧。又第六卷、七卷志铭已阙数篇。卷末有孱守居士跋云：“甲子岁从钱氏借得前五卷，戊辰从郡中买得后三卷。俱宋本。第六、第七二卷均之阙如。

> 	因取《英华》、《文粹》照目写入，以俟得完本校定。”又云：“第二卷《闻砧》以下十五首，宋本所无，照陈解元棚本钞入。”孱守居士，常熟冯舒之别号，盖舒所重编也。温亦八司马之党。当王叔文败时，以使吐蕃幸免。其人品本不纯粹。

> 	而学《春秋》於陆淳，学文章於梁肃，则授受颇有渊源。集中如《与族兄皋书》，深有得於六经之旨。《送薛天信归临晋序》，洞见文字之源。《裴氏海昏集序》，论诗亦殊精邃。《古东周城铭》，能明君臣之义，以纠左氏之失。其《思子台铭序》，谓遇一物可以正训於世者，秉笔之士未尝阙焉。其文章之本可见矣。惟《代尹仆射度女为尼表》可以不存。而《诸葛侯庙记》以为有才而无识，尤好为高论，失之谬妄。分别观之可矣。

##### 《张司业集》八卷（安徽巡抚采进本）

> 	唐张籍撰。籍字文昌，和州人。贞元十五年进士。官至国子司业。事迹附载《唐书韩愈传》中。籍以乐府鸣一时，其骨体实出王建上。后人概称张、王，未为笃论。韩愈称张籍学古淡，轩鹤避鸡群。谅矣。其文惟《文苑英华》载《与韩愈》二书，馀不概见。相其笔力，亦在李翱、皇甫湜间。视李观、欧阳詹之有意剷雕，亦为胜之。《昌黎集》有《代籍上李淛东书》，称以盲废。然集中《祭退之诗》称“公比欲为书，遗约有修章。令我署其末，以为后事程”。则愈没之时，籍犹执笔作字，知其目疾已愈，世传盲废者非也。其集为张洎所编。洎序称“自丙午至乙丑相次缀辑，得四百馀篇”。考丙午为南唐李昪昇元元年，当晋开运三年；乙丑为宋乾德二年。盖洎搜葺二十年始成完本，亦云勤矣。陈振孙《书录解题》云：“张洎所编籍诗，名《木铎集》，凡十二卷。近世汤中季庸以诸本校定为《张司业集》八卷，刻之平江。”此本为明万历中和州张尚儒与张孝祥《于湖集》合刻者。尚儒称购得河中刘侍御本，又参以朱兰嵎太史金陵刊本，得诗四百四十九首，并录《与韩昌黎书》二首，订为八卷。则已非张洎、汤中之旧。然其数不甚相远，似乎无所散佚也。

##### 《皇甫持正集》六卷（浙江鲍士恭家藏本）

> 	唐皇甫湜撰。湜，睦州人，持正其字也。元和元年进士。解褐为陆浑尉，仕至工部郎中。卞急使气，数忤同省，求分司。裴度特爱之，辟为东都判官。其集《唐志》作三卷。晁公武《读书志》作六卷，杂文三十八篇，与今本合。《唐书》本传载湜为度作光福寺碑文，酣饮援笔立就，度赠车马缯采甚厚。湜曰：“吾自为《顾况集序》，未尝许人。今碑字三千，一字三缣，何遇我薄耶！”高彦休《唐阙史》亦载是碑，并记其字数甚详。盖实有是作，非史之谬。然此本仅载况集序，而碑文已佚。即《集古》、《金石》二录已均不载。此碑殆唐末尚存，故彦休得见。五代兵燹，遂已亡失欤。足证此本为宋人重编，非唐时之旧矣。其文与李翱同出韩愈。翱得愈之醇，而湜得愈之奇崛。其《答李生》三书，盛气攻辨，又甚於愈。然如《编年》、《纪传》、《论孟子荀子言性论》，亦未尝不持论平允。郑玉《师山遗文》有《与洪君实书》，曰：“所假皇甫集，连日细看，大抵不惬人意。其言语叙次，却是著力铺排，往往反伤工巧，终无自然气象。其记文中又多叶韵语，殊非大家数”云云。盖讲学之家，不甚解文章体例，持论往往如斯，亦不足辨也。集中无诗，洪迈《容斋随笔》尝记其《浯溪》一篇，以为风格无可采。陆游跋湜集，则以为自是杰作，迈语为传写之误。今考此诗为论文而作。

> 	李白集之《大雅久不作》一篇，苏轼集之《我虽不工书》一篇，即是此格，安可全诋！游之所辨是也。游集又有一跋，谓司空图论诗，有“皇甫祠部文集外所作，亦为遒逸”之语。疑湜亦有诗集。又谓张文昌集无一篇文，李习之集无一篇诗，皆诗文各为集之故。其说则不尽然。三人非漠漠无闻之流，果别有诗集、文集，岂有自唐以来都不著录者乎！

##### 《李文公集》十八卷（浙江鲍士恭家藏本）

> 	唐李翱撰。翱字习之，陇西成纪人。凉武昭王暠之裔也。贞元十四年进士。

> 	官至山南东道节度使、检校户部尚书。事迹具《唐书》本传。其集唐《艺文志》作十八卷。赵汸《东山存稿》有《书后》一篇，称《李文公集》十有八卷，百四篇，江浙行省参政赵郡苏公所藏本。与唐志合。陈振孙《书录解题》则云蜀本分二十卷。近时凡有二本。一为明景泰间河东邢让抄本，国朝徐养元刻之，讹舛最甚。此本为毛晋所刊，仍十八卷，或即苏天爵家本欤！考阎若璩《潜邱劄记》有《与戴唐器书》曰：“特假《旧唐书》参考，李浙东不知何名。或李翱习之全集出，尚可得其人。然老矣，倦於寻访矣”云云。则似尚不以为足本，不知何所据也。翱为韩愈之侄婿，故其学皆出於愈。集中载《答皇甫湜书》，自称高愍女、杨烈妇传不在班固、蔡邕下。其自许稍过。然观《与梁载言书》，论文甚详。至《寄从弟正辞书》，谓人号文章为一艺者，乃时世所好之文。其能到古人者，则仁义之词，恶得以一艺名之。故才与学虽皆逊愈，不能镕铸百氏皆如己出，而立言具有根柢。大抵温厚和平，俯仰中度，不似李观、刘蜕诸人有矜心作意之态。

> 	苏舜钦谓其词不逮韩，而理过於柳，诚为笃论。郑獬谓其尚质而少工，则贬之太甚矣。集不知何人所编。观其有《与侯高》第二书，而无第一书，知其去取之间，特为精审。惟集中《皇祖实录》一篇，立名颇为僣越。夫皇祖、皇考，文见《礼经》。至明英宗时，始著为禁令。翱在其前，称之犹有说也。若《实录》之名，则六代以来，已定为帝制。《隋志》所载，班班可稽。唐、宋以来，臣庶无敢称者。翱乃以题其祖之行状，殊为不经。编集者无所刊正，则殊失别裁矣。陈振孙谓集中无诗，独载《戏赠》一篇，拙甚。叶適亦谓其不长於诗，故集中无传。惟《传灯录》载其《赠药山僧》一篇。韩退之《远游》联句记其一联。振孙所谓有一诗者，盖蜀本。適所谓不载诗者，盖即此本。毛晋跋谓迩来钞本，始附《戏赠》一篇，盖未考振孙语也。然《传灯录》一诗，得於郑州石刻。刘攽《中山诗话》云：“唐李习之不能诗，郑州掘石刻，有郑州刺史李翱诗云云。此别一李翱，非习之。《唐书》习之传不记为郑州，王深甫编习之集，乃收此诗，为不可晓。”

> 	《苕溪渔隐丛话》所论亦同。惟王楙《野客丛书》独据僧录叙翱仕履，断其实尝知郑州，诸人未考。考开元寺僧尝请翱为钟铭，翱答以书曰：“翱学圣人之心焉，则不敢逊乎知圣人之道者也。吾之铭是钟也，吾将明圣人之道焉，则於释氏无益；吾将顺释氏之教而述焉，则绐乎下之人甚矣。何贵乎吾之先觉也。”观其书语，岂肯向药山问道者！此石刻亦如韩愈《大颠三书》，因其素不信佛，而缁徒务欲言其皈依，用彰彼教耳。楙乃以翱尝为郑州信之，是知其一，不知其二也。至《金山志》载翱五言律诗一篇，全剿五代孙鲂作。则尤近人所托，不足与辨。叶梦得《石林诗话》曰：“人之才力有限。李翱、皇甫湜皆韩退之高弟，而二人独不传其诗，不应散亡无一篇者。计或非其所长，故不作耳。二人以非所长而不作，贤於世之不能而强为之者也。”斯言允矣。

##### 《欧阳行周集》十卷（福建巡抚采进本）

> 	唐欧阳詹撰。詹字行周，泉州人。举进士。官至四门助教。事迹具《新唐书文艺传》。其集有大中六年李贻孙序，称韩侍郎愈、李校书观洎君，并数百岁杰出。今观詹之文，与李观相上下，去愈甚远。盖此三人同年举进士，皆出陆贽之门，并有名声。其优劣未经论定，故贻孙之言如此。然詹之文实有古格，在当时纂组排偶者上。韩愈为《欧阳生哀辞》，称许甚至，亦非过情也。《太原赠妓》一诗，陈振孙《书录解题》力辨函髻之诬。考《闽川名士传》，载詹游太原始末甚详。所载《孟简》一诗，乃同时之所作，亦必无舛误。又考邵博《闻见后录》，载妓家至宋犹隶乐籍，珍藏詹之手迹，博尝见之。则不可谓竟无其事。盖唐、宋官妓，士大夫往往狎游，不以为讶。见於诸家诗集者甚多，亦其时风气使然。固不必奖其风流，亦不必讳为瑕垢也。惟王士祯《池北偶谈》摘其《自诚明论》，谓“尹喜自明诚而长生，公孙弘自明诚而为卿，张子房自明诚而辅刘，公孙鞅自明诚而佐嬴”诸句，以为离经畔道，则其说信然。然宋儒未出以前，学者论多驳杂，难以尽纠。亦存而不论可矣。

##### 《李元宾文编》三卷、《外编》二卷（两江总督采进本）

> 	唐李观撰。观字元宾，赵州赞皇人。李华之从子也。贞元八年登进士第。九年复中博学宏词科。官至太子校书郎。年二十九卒。事迹具《新唐书文艺传李华传》内。韩愈为志其墓，文载《昌黎集》中。是集前三卷为大顺元年给事中陆希声所编，希声自为之序。后为《外编》二卷，题曰蜀人赵昂编。希声后至宰相，昂则未详其仕履。晁公武《读书志》称昂所编凡十四篇。此本阙《帖经日上王侍御书》一篇，又时时有阙句阙字。盖辗转传写，脱佚久矣。观与韩愈、欧阳詹为同年，并以古文相砥砺。其后愈文雄视百世，而二人之集，寥寥仅存。论者以元宾蚤世，其文未极。退之穷老不休，故能独擅其名。希声之序则谓“文以理为本，而词质在所尚。元宾尚於词，故词胜于理；退之尚於质，故理胜其词。退之虽穷老不休，终不能为元宾之词。假使元宾后退之死，亦不及退之之质”。今观其文，大抵琱琢艰深，或格格不能自达其意。殆与刘蜕、孙樵同为一格。而镕炼之功或不及，则不幸蚤凋，未卒其业之故也。然则当时之论，以较蜕、樵则可，以较於愈则不及。希声之序为有见，宜不以论者为然也。顾当琱章绘句之时，方竞以骈偶斗工巧。而观乃从事古文，以与愈相左右。虽所造不及愈，固非馀子所及。王士祯《池北偶谈》诋其与孟简吏部、奚员外诸书如醉人使酒骂坐，抑之未免稍过矣。惟希声之序称其文不古不今，卓然自作一体，品题颇当。今并录之，以弁於篇首焉。

##### 《孟东野集》十卷（内府藏本）

> 	唐孟郊撰。郊字东野，武康人。贞元中举进士。官溧阳尉。事迹附载《新唐书韩愈传》。愈集中《贞曜先生墓志铭》，即为郊作也。是集前有宋敏求序，称世传其集编汴吴镂本五卷，一百二十四篇。周安惠本十卷，三百三十一篇。蜀人蹇濬所纂凡二卷，一百八十篇。取韩愈赠郊句，名之曰《咸池集》。自馀诸家所杂录，不为编帙，诸本各异。敏求总括遗逸，删除重复，分十四类编集，得诗五百一十一篇。又以杂文二篇附於后，共为十卷。此本卷数相符，盖敏求所编也。

> 	郊诗托兴深微，而结体古奥。唐人自韩愈以下，莫不推之。自苏轼“诗空螯小鱼”之诮，始有异词。元好问《论诗绝句》乃有“东野穷愁死不休，高天厚地一诗囚”之句。当以苏尚俊迈，元尚高华，门径不同，故是丹非素。究之郊诗品格，不以二人之论减价也。

##### 《长江集》十卷（浙江汪启淑家藏本）

> 	唐贾岛撰。岛字阆仙，范阳人。初为僧，名无本。后返初服，举进士不第。

> 	坐谤责授长江主簿，终於普州司仓参军。岛之谪也，《唐书》本传谓在文宗时，王定保《摭言》谓在武宗时。晁公武《读书志》谓长江祠中有宣宗大中九年墨制石刻，陈振孙《书录解题》亦称遂宁刊本首载此制，二人皆辨其非。今考集中卷二有《寄与令狐相公》诗，不署其名。卷五有《送令狐綯相公》诗，卷六有《谢令狐綯相公赐衣九事》诗，又有《寄令狐綯相公》诗二首，则显出綯名。考綯本传，其为相在大中四年十月，与石刻墨制年号相合。然韩愈《送无本师归范阳》诗，年谱在元和六年。本传载岛卒时年五十六。从大中九年逆数至元和六年，凡四十五年。则愈赠诗时，岛才十二岁。自长江移普州又在其后。则愈赠诗时，岛不满十岁。恐无此理。今检与綯诸诗，皆明言在长江以后，尚无显证。至送綯诗中有“梁园趋旌节”句，又有“是日荣游汴，当时怯往陈”句，当是楚镇河中之时。若綯则未尝为是官，岛安得有是语乎？知原集但作“令狐相公”，遂宁本各增一“綯”字，以迁就大中九年之制。经晁、陈二家辨明，故后来刊本，削去此制。而诗题所妄增，则未及改正耳。晁氏称《长江集》十卷，诗三百七十九首。

> 	此本共存三百七十八首，仅佚其一，盖犹旧本。《唐音统签》载岛《送无可上人》诗，“独行潭底影，数息树边身”二句之下，自注一绝云：“二句三年得，一吟双泪流。知音如不赏，归卧故山秋。”晁氏其并此数之为三百七十九耶？集中《剑客》一首，明代选本末二句皆作“今日把示君，谁有不平事”。惟旧本《才调集》“谁有”作“谁为”（案为字去声）。冯舒兄弟尝论之，以“有”字为后人妄改。今此集正作“谁为”，然则犹旧本之未改者矣。

##### 《昌谷集》四卷、《外集》一卷（浙江巡抚采进本）

> 	唐李贺撰。贺事迹具《新唐书文学传》。案贺系出郑王，故自以郡望称陇西。实则家於昌谷。昌谷地近洛阳，於唐为福昌县，今为宜阳县地。集中屡言归昌谷。宋张耒集有《春游昌谷访长吉故宅》诗。又《福昌怀古》诗中亦有《李贺宅》一首。其明证矣。《幽闲鼓吹》称贺遗诗为其表兄投溷中，故流传者少。然但谓李藩所收耳。其沈子明所编、杜牧所序者，实未尝亡。牧序述子明之书，称“贺且死，尝授我平生所著歌诗，厘为四编，凡二百三十三首”。则卷帙并贺所手定也。唐、宋志皆称贺集五卷，较牧序多一卷。检《文献通考》始知为集四卷，外集一卷。吴正子《昌谷集笺注》曰：“京师本无后卷。有后卷，鲍本也。尝闻薛常州士龙言：‘长吉诗蜀本、会稽姚氏本皆二百一十九篇，宣城本二百四十二篇’云云。盖外集诗二十三首，合之则为二百四十二，除之则为二百一十九。实即一本也。惟正集较杜牧所序少十四首，而《外集》较黄伯思《东观馀论》所跋少二十九首，则莫可考耳。《乐府诗集》载有贺《静女春曙曲》一首、《少年乐》一首，今本皆无之。得非伯思藏本所佚耶！”正子又谓外集词意儇浅，不类贺作，殆出后人摹仿。然正集如《苦篁调》、《啸引》之类，句格鄙率，亦不类贺作。

> 	古人操觚，亦时有利钝。如杜甫诗之“林热鸟开口，水浑鱼掉头”，使非刊在本集，谁信为甫作哉！疑以传疑可矣。

##### 《笺注评点李长吉歌诗》四卷、《外集》一卷（江苏巡抚采进本）

> 	旧本题西泉吴正子笺注，须溪刘辰翁评点。辰翁所评《班马异同》，已著录。

> 	正子则不知何许人。近时王琦作《李长吉歌诗汇解》，亦称正子时代、爵里未详。

> 	考此本以辰翁之评列於其后，则当为南宋人。又《外集》之首，注称“尝闻薛常州士龙言”云云。士龙为薛季宣字。据《旧录解题》，季宣卒於乾道九年。则正子亦孝宗时人矣。注李贺诗者，明以来有徐渭、董懋策、曾益、余光、姚佺五家本。又有邱象升、邱象随、陈愫、陈开先、杨研、吴甫六家之《辨注》，孙枝蔚、张恂、蒋文运、胡廷佐、张星、谢启秀、朱潮远七家之评。王琦又采诸家之说，作为《汇解》。递相纠正，互有发明，而要以正子是注为最古。贺之为诗，冥心孤诣，往往出笔墨蹊径之外，可意会而不可言传。严羽所谓诗有别趣，非关於理者，以品贺诗，最得其似。故杜牧序称其少加以理，可以奴仆命骚。而诸家所论，必欲一字一句为之诠释，故不免辗转轇轕，反成滞相。又所用典故，率多点化其意，藻饰其文，宛转关生，不名一格。如“羲和敲日玻瓈声”句，因羲和驭日而生敲日，因敲日而生玻瓈声，非真有敲日事也。又如“秋坟鬼唱鲍家诗”，因鲍照有《蒿里吟》而生鬼唱，因鬼唱而生秋坟，非真有唱诗事也。循文衍义，讵得其真？王琦解“塞土臙脂凝夜紫”，不用紫塞之说，而改“塞土”为“塞上”，引《隋书长孙晟传》“望见碛北有赤气，为匈奴欲灭之徵”。此岂复作者之意哉！正子此注，但略疏典故所出，而不一一穿凿其说，犹胜诸家之淆乱。

> 	辰翁论诗，以幽隽为宗，逗后来竟陵弊体。所评杜诗，每舍其大而求其细。王士祯顾极称之。好恶之偏，殆不可解。惟评贺诗，其宗派见解，乃颇相近，故所得较多。今亦并录之，以资参证焉。

##### 《绛守居园池记注》一卷（浙江郑大节家藏本）

> 	唐樊宗师撰。元赵仁举、吴师道、许谦注。宗师始末具韩愈所作墓志中。是文乃长庆三年宗师官绛州刺史，即守居构园池，自为之记。文僻涩不可句读。董逌《广川书跋》称：“尝至绛州，得其旧碑。剔刮劘洗，见其后有宗师自释。

> 	然仅略注亭榭之名，其文仍不尽可解。故好奇者多为之注。”据李肇《国史补》称，唐时有王晟、刘忱二家，今并不传。故赵仁举补为此注。皇庆癸丑，吴师道病其疏漏，为补二十二处，正六十处。延祐庚申，许谦仍以为未尽，又补正四十一条。至顺三年，师道因谦之本，又重加刊定，复为之跋。二十年屡经窜易，尚未得为定稿。盖其字句皆不师古，不可训诂考证。不过据其文义推测，钩贯以求通。一篇之文仅七百七十七字，而众说纠纷，终无定论，固其宜也。以其相传既久，如古器铭识。虽不可音释，而不得不谓之旧物，赏鉴家亦存而不弃耳。宗师别有《越王楼诗序》，其僻涩与此文相类。计有功《唐诗纪事》尚载其文。诸家未注，盖偶未及检。国朝仁和孙之騄始合二篇而注之，题曰《樊绍述集》。今别著於录云。

##### 《王司马集》八卷（浙江巡抚采进本）

> 	唐王建撰。建字仲和，颍川人。大历十年进士。大和中为陕州司马。据《文献通考》，建集十卷。此本为国朝胡介祉所校刊。凡古体二卷、近体六卷，盖后人所合并。前有介祉序，谓虞山毛氏曾有刊本行世，校对亦未尽善。至《宫词》自宋南渡后逸去其七，好事者妄为补之。如“泪尽罗巾”，白乐天诗也；“鸳鸯瓦上”，花蕊夫人诗也；“宝帐平明”，王少伯诗也；“日晚长秋”与“日映西陵”，乐府《铜爵台诗》也；“银烛秋光冷画屏”与“闲吹玉殿昭华管”，皆杜牧之诗也。独《杨升菴集》中别载七首，云“得之古本，今录於后”云云。介祉所论，盖本之胡仔《苕溪渔隐丛话》，其考证皆精确。惟杨慎之言多不足据，石鼓文尚能伪造，何有於王建《宫词》。介祉遽从而增入，未免轻信之失。至於《伤近而不见》，乃《玉台新咏》旧题，此本讹为《伤近者不见》。《江南三台》，名见《乐府诗集》及《才调集》，此本讹为《江南台》。亦未免小有所失，不能全讥毛本。但取以相较，犹为此善於彼耳。

##### 《沈下贤集》十二卷（编修汪如藻家藏本）

> 	唐沈亚之撰。下贤，亚之字也。本长安人，而原序称曰吴兴人，似从其郡望。

> 	然李贺集有《送亚之》诗，亦曰“吴兴才人怨春风”，又曰“家在钱塘东复东”。

> 	则其里贯似真在吴兴者也。亚之登元和十年进士第。大和三年柏耆宣慰德州，辟为判官。耆罢，亚之亦坐贬南康尉。是集凡诗赋一卷，杂文杂记一卷，杂著二卷，记二卷，书二卷，序一卷，策问并对一卷，碑文、墓志、表一卷，行状、祭文一卷。杜牧、李商隐集均有《拟沈下贤诗》，则亚之固以诗名世。而此集所载乃止十有八篇。其文则务为险崛，在孙樵、刘蜕之间。观其《答学文僧请益书》，谓“陶器速售而易败，煅金难售而经久”。《送韩静略序》亟述韩愈之言。盖亦戛然自异者也。其中如《秦梦记》、《异梦录》、《湘中怨解》，大抵讳其本事，托之寓言，如唐人《后土夫人传》之类。刘克庄《后村诗话》诋其名检扫地。王士祯《池北偶谈》亦谓弄玉、邢凤等事，大抵近小说家言。考《秦梦记》、《异梦录》二篇见《太平广记》二百八十二卷。《湘中怨解》一篇见《太平广记》二百九十八卷。均注曰出《异闻集》，不云出亚之本集。然则或亚之偶然戏笔，为小说家所采，后来编亚之集者又从小说摭入之，非原本所旧有欤！此本前有元祐丙寅重刊序，不署姓名。钱曾《读书敏求记》乃称为元祐丙申刻。考元祐元年岁在丙寅，至甲戌已改元绍圣，中间不应有丙申。盖即此本而曾误记寅为申。又是集本十二卷，曾记为二十卷，亦误倒其文也。《池北偶谈》又记末有万历丙午徐<火勃>跋，此本无之。而别有跋曰：“吴兴文集十二卷，义取艰深，字多舛脱，不可卒读。因从秦对岩先生借所藏季沧苇抄本校阅一过。”题曰辛卯仲夏。有小印曰邦采，不知为谁。然则此本校以季氏本，季氏本钞自钱氏宋刻，其源流固大概可见矣。

##### 《追昔游集》三卷（浙江范懋柱家天一阁藏本）

> 	唐李绅撰。绅字公垂，亳州人。元和元年进士。武宗时为中书侍郎同中书门下平章事。事迹具《唐书》本传。此集皆其未为相时所作。晁公武《读书志》载前有开成戊午八月绅自序，此本无之。诗凡一百一首。《新唐书》本传所载贬端州司马，祷神滩涨及刺寿州，虎不为暴；为河南尹，恶少敛迹，皆语出此集。史传事须实录，而宋祁以所自言者为据，殊难徵信。且考绅之赴端州也，在夏秋之间。其妻子舟行，十月始至。其时滩水减矣，故以书祝媪龙祠，而江复涨。绅诗内及所自注者如此。祁乃以为绅自度岭时事。是阅其集而未审。后儒以名之轻重为文之是非，必谓新书胜旧书，似非笃论也。绅与李德裕、元稹号“三俊”。白居易亦有“笑劝迂辛酒，闲吟短李诗”句。今观此集，音节啴缓，似不能与同时诸人角争强弱。然舂容恬雅，无雕琢细碎之习，其格究在晚唐诸人刻画纤巧之上也。

##### 《会昌一品集》二十卷、《别集》十卷、《外集》四卷（江苏巡抚采进本）

> 	唐李德裕撰。德裕有《次柳氏旧闻》，已著录。是编凡分三集。《会昌一品集》，皆武宗时制诰。《外集》，皆赋诗杂文。《穷愁志》，则迁谪以后，闲居论史之文也。明代袁州有刊本，然仅《会昌一品集》十卷，《外集》四卷。此本正集二十卷，《别集》十卷，《外集》四卷即《穷愁志》，与晁公武《读书志》所载相合，意即蜀本之旧欤？陈振孙《书录解题》称《卫公备全集》五十卷、《年谱》一卷。又称蜀本之外有《姑臧集》五卷，《献替录》、《辨谤略》诸书共十一卷。则其本不传久矣。史言德裕在穆宗朝为翰林学士，号令大典册，咸出其手，而文多不传。意皆在五十卷内也。《会昌一品集序》，郑亚所作，李商隐集所谓荥阳公者是也。其文亦见商隐集序，称代亚作。而两本异同者不一。考寻文义，皆以此集所载为长，盖亚所改定之本云。

### 一百五十一 集部四

#### 别集类四△《元氏长庆集》六十卷、《补遗》六卷（通行本）

> 	唐元稹撰。稹事迹具《唐书》本传。考稹《与白居易书》，称“河东李明府景俭在江陵时，僻好仆诗章。仆因撰成卷轴。其中有旨意可观而词近古往者为‘古讽’。意亦可观而流在乐府者为‘乐讽’，词虽近古而止於吟写性情者为‘古体’。词实乐流而止於模象物色者为‘新题乐府’。声势沿顺，属对稳切者为‘律诗’，仍以五七言为两体；其中有稍存寄兴与讽为流者为‘律讽’”。又称“有悼亡诗数十首，艳诗百馀首。自十六时至元和七年，有诗八百馀首，成二十卷”。又称“昨巴南道中有诗五十首。又书中得七年以后所为向二百篇”。然则稹三十七岁之时已有诗千馀首。《唐书》本传称稹卒时年五十三。其后十六年中，又不知所作凡几矣。白居易作稹墓志，称“著文一百卷，题曰《元氏长庆集》”。

> 	《唐书艺文志》又载有小集十卷。然原本已阙佚不传。此本为宋宣和甲辰建安刘麟所传，明松江马元调重刊。自一卷至八卷前半为古诗。八卷后半至九卷为伤悼诗。十卷至二十二卷为律诗。二十三卷为古乐府。二十四卷至二十六卷为新乐府。二十七卷为赋。二十八卷为策。二十九卷至三十一卷为书。三十二卷至三十九卷为表状。四十卷至五十卷为制诰。五十一卷为序记。五十二卷至五十八卷为碑志。五十九卷至六十卷为告祭文。其卷帙与旧说不符，即标目亦与自叙迥异，不知为何人所重编。前有麟序，称“稹文虽盛传一时，厥后浸以不显。惟嗜书者时时传录。某先人尝手自钞写，谨募工刻行”云云。则麟及其父均未尝有所增损。

> 	盖在北宋即仅有此残本尔。

##### 《白氏长庆集》七十一卷（通行本）

> 	唐白居易撰。居易有《六帖》，已著录。案钱曾《读书敏求记》称所见宋刻居易集两本，皆题为《白氏文集》，不名《长庆集》。汪立名校刻《香山诗集》，亦谓宝历以后之诗不应概题曰“长庆”。今考居易尝自写其集，分置僧寺。据所自记，大和九年置东林寺者二千九百六十四首，勒成六十卷。开成元年置於圣善寺者三千二百五十五首，勒成六十五卷。开成四年置於苏州南禅院者凡三千四百八十七首，勒为六十七卷。皆题曰《白氏文集》。开成五年置於香山寺者凡八百首，合为十卷。则别题曰《洛中集》。惟长庆四年元稹作《白氏长庆集序》，称“尽徵其文，手自排纂，成五十卷，二千一百九十一首”。又称“明年当改元长庆，讫於是，因号曰《白氏长庆集》”。则《长庆》一集，特穆宗甲辰以前之作。

> 	曾及立名所辨，不为无据。然《唐志》载《白氏长庆集》七十五卷，《宋志》亦载《白氏长庆集》七十一卷，而《白氏文集》之名转不著录。又高斯得《耻堂存稿》有《白氏长庆集序》。宋人目录传於今者，晁公武《读书志》、尤袤《遂初堂书目》、陈振孙《书录解题》，亦均作《白氏长庆集》。则谓宋刻必作《白氏文集》，亦未尽然。况元稹之序本为《长庆集》作，而《圣善寺文集记》中载有居易自注，称“元相公先作集序并目录一卷在外”。则《长庆集序》已移弁开成新作之目录。知宝历以后之诗文均编为《续集》，袭其旧名矣。未可遽以总题《长庆》为非也。其卷帙之数，晁公武谓《前集》五十卷，《后集》二十卷，《续集》五卷。今亡三卷，则当有七十二卷。陈振孙谓七十一卷之外又有《外集》一卷，亦当有七十二卷。而所标总数乃皆仍为七十一卷，与今本合，则其故不可得详。至彭叔夏《文苑英华辨证》谓集中《进士策问》第二道，俗本妄有所增。

> 	又冯班《才调集评》亦称每卷首古调、律诗、格诗之目为重刻改窜。则今所行本已迥非当日之旧矣。

##### 《白香山诗集》四十卷、附录《年谱》二卷（内府藏本）

> 	国朝汪立名编。立名有《钟鼎字源》，已著录。唐白居易《长庆集》诗文各半。立名引宋祁之言，谓居易长於诗而他文未能称是，因别刊其诗，以成是集。

> 	又据元稹序，谓长庆时所作仅前五十卷，其宝历以后所作不应概名以“长庆”。

> 	（案立名此论未确，已详辨於《长庆集》下。）因即其归老之地，题曰《香山》。

> 	参互众本，重加编次，定为《长庆集》二十卷，《后集》十七卷，《别集》一卷。

> 	又采摭诸书为《补遗》二卷。而以新定《年谱》一卷、陈振孙旧本《年谱》一卷并元稹《长庆集序》一篇、《旧唐书》本传一篇冠於首。复采诸书之有关居易诗者，各笺注於其下。居易集在东林寺者，陆游《入蜀记》称宋时已佚，真宗尝令崇文院写校，包以斑竹帙，送寺。建炎中亦坏於兵。其传於世者，钱曾所云宋本莫知存佚。旧有明武定侯家刻本，今亦罕见。世所行者惟苏州钱氏、松江马氏二本，皆颇有颠倒讹舛。胡震亨《唐音丁签》所录，又分体琐屑，往往以一题割隶二卷，殊为丛脞。立名此本，考证编排，特为精密。其所笺释，虽不能篇篇皆备，而引据典核，亦胜於注书诸家漫衍支离，徒溷耳目。盖於诸刻之中特为善本。其书成於康熙壬午，朱彝尊、宋荦皆为之序云。

##### 《鲍溶诗集》六卷、《外集》一卷（江苏巡抚采进本）

> 	唐鲍溶撰。溶字德源。元和四年进士。其仕履未详。溶诗在后世不甚著。然张为作《主客图》，以溶为博解宏拔主。以李群玉为上入室，而为与司马退之二人同居入室之例。则当时固绝重之也。其集宋史馆旧本五卷，讹题鲍防。曾巩始据《唐文粹》、《唐诗类选》考正之。又以欧阳修本参校，增多三十三篇。合旧本共二百三十三篇，厘为六卷。晁公武《读书志》仍作五卷，称惟存一百九十三篇，馀皆佚。此本为江南叶裕家所钞，首有曾巩校上序。今核所录，惟《集外诗》一卷与曾巩新增三十三首之说合。其正集比巩序多一卷，而诗止一百四十五首。

> 	盖旧本残阙，传写者离析卷帙，以足巩序之数，而忘《外集》一卷本在六卷中也。

> 	《全唐诗》所录较此本多十六首，较晁本多二首，而较曾本尚少三十九首。则其集之佚者多矣。

##### 《樊川文集》二十卷、《外集》一卷、《别集》一卷（内府藏本）

> 	唐杜牧撰。牧字牧之，京兆万年人。太和二年登进士第。官至中书舍人。事迹附载《新唐书杜佑传》内。是集为其甥裴延翰所编。唐《艺文志》作二十卷。

> 	晁氏《读书志》又载《外集》一卷。王士祯《居易录》谓旧藏杜集止二十卷，后见宋版本，雕刻甚精，而多数卷。考刘克庄《后村诗话》云：“樊川有《续别集》三卷，十八九皆许浑诗。牧仕宦不至南海，而别集乃有《南海府罢之作》。”则宋本《外集》之外又有《续别集》三卷。故士祯云然也。此本仅附《外集》、《别集》各一卷，有裴延翰序。又有宋熙宁六年田概序。较克庄所见《别集》尚少二卷，而《南海府罢之作》不收焉。则又经后人删定，非克庄所见本矣。范摅《云溪友议》曰：“先是，李林宗、杜牧言元、白诗体舛杂，而为清苦者见嗤，因兹有恨。牧又著论，言近有元、白者，喜为淫言媟语，鼓扇浮嚣，吾恨方在下位，未能以法治之。”《后村诗话》因谓牧风情不浅。如杜秋娘、张好好诸诗，（案杜秋诗非艳体，克庄此语殊误。）“青楼薄幸”之句，街吏平安之报，未知去元、白几何。比之以燕伐燕。其说良是。《新唐书》亦引以论居易。然考牧集无此论。惟《平卢军节度巡官李戡墓志》述戡之言曰：“尝痛自元和以来，有元、白诗者，纤艳不逞。非庄士雅人，多为其所破坏。流於民间，疏於屏壁。子父女母，交口教授。淫言媟语，冬寒夏热，入人肌骨，不可除去。吾无位，不得用法以治之。欲使后代知有发愤者，因集国朝以来类於古诗得若干首，编为三卷，目为唐诗。为序以导其志”云云。然则此论乃戡之说，非牧之说。或牧尝有是语，及为戡志墓，乃借以发之，故摅以为牧之言欤！平心而论，牧诗冶荡甚於元、白，其风骨则实出元、白上。其古文纵横奥衍，多切经世之务。《罪言》一篇，朱祁作《新唐书藩镇传论》实全录之。费衮《梁谿漫志》载：“欧阳修使子棐读《新唐书》列传，卧而听之。至《藩镇传叙》，叹曰：‘若皆如此传，笔力亦不可及。’”识曲听真，殆非偶尔。即以散体而论，亦远胜元、白。观其集中有读韩、杜集诗。又《冬至日寄小侄阿宜》诗曰：“经书刮根本，史书阅兴亡。高摘屈、宋艳，浓薰班、马香。李、杜泛浩浩，韩、柳摩苍苍。近者四君子，与古争强梁。”则牧於文章具有本末，宜其睥睨“长庆”体矣。

##### 《姚少监诗集》十卷（江苏巡抚采进本）

> 	唐姚合撰。合，宰相崇之曾孙也。登元和十一年进士第。调武功主簿，又为富平、万年二县尉。宝应中历监察殿中御史、户部员外郎。出为荆、杭二州刺史。

> 	后为户、刑二部郎中，谏议大夫，陕、虢观察使。开成末，终於秘书少监。然诗家皆谓之姚武功，其诗派亦称武功体。以其早作《武功县诗》三十首，为世传诵，故相习而不能改也。合选《极玄集》，去取至为精审。自称所录为“诗家射雕手”，论者以为不诬。其自作则刻意苦吟，冥搜物象，务求古人体貌所未到。张为作《主客图》，以李益为清奇雅正主，以合为入室。然合诗格与益不相类，不知为何以云然。其集在北宋不甚显。至南宋“永嘉四灵”始奉以为宗。其末流写景於琐屑，寄情於偏僻，遂为论者所排。然由摹仿者滞於一家，趋而愈下，要不必追咎作始，遽惩羹而吹齑也。此本为毛晋所刻。分类编次，唐人从无此例，殆宋人所重编。晋跋称此为浙本，尚有川本，编次小异。又称得宋治平四年王颐石刻《武功县诗》三十首，其次序字句皆有不同。然则非唐时旧本审矣。

##### 《李义山诗集》三卷（内府藏本）

> 	唐李商隐撰。商隐字义山，怀州河内人。开成二年进士。释褐秘书省校书郎，调弘农尉。会昌二年又以书判拔萃。王茂元镇河阳，辟为掌书记。历佐幕府，终於东川节度判官、检校工部郎中。事迹具《唐书文艺传》。商隐诗与温庭筠齐名，词皆缛丽。然庭筠多绮罗脂粉之词，而商隐感时伤事，尚颇得风人之旨。故蔡宽夫《诗话》载王安石之语，以为“唐人能学老杜而得其藩篱者，惟商隐一人”。

> 	自宋杨亿、刘子仪等沿其流波，作《西昆酬唱集》，诗家遂有西昆体。致伶官有挦撦之讥。刘攽载之《中山诗话》以为口实。元祐诸人，起而矫之。终宋之世，作诗者不以为宗。胡仔《渔隐丛话》至摘其《马嵬》诗、《浑河中》诗诋为浅近。

> 	后江西一派渐流於生硬粗鄙，诗家又返而讲温、李。自释道源以后，注其诗者凡数家。大抵刻意推求，务为深解。以为一字一句皆属寓言，而《无题》诸篇穿凿尤甚。今考商隐《府罢》诗中有“楚雨含情皆有托”句，则借夫妇以喻君臣，固尝自道。然《无题》之中确有寄托者，“来是空言去绝踪”之类是也。有戏为艳体者，“近知名阿侯”之类是也。有实属狎邪者，“昨夜星辰昨夜风”之类是也。

> 	有失去本题者，“万里风波一叶舟”之类是也。有与《无题》相连误合为一者，“幽人不倦赏”之类是也。其摘首二字为题，如《碧城》、《锦瑟》诸篇，亦同此例。一概以美人香草解之，殊乖本旨。至於流俗传诵，多录其绮艳之作。如集中《有感》二首之类，选本从无及之者。取所短而遗所长，益失之矣。

##### 《李义山诗注》三卷、《附录》一卷（通行本）

> 	国朝朱鹤龄撰。鹤龄有《尚书埤传》，已著录。李商隐诗旧有刘克、张文亮二家注本，后俱不传。故元好问《论诗绝句》有“诗家总爱西昆好，只恨无人作郑笺”之语。（案西昆体乃宋杨亿等摹拟商隐之诗，好问竟以商隐为西昆，殊为谬误。谨附订於此。）明末释道源始为作注。王士祯《论诗绝句》所谓“獭祭曾惊博奥殚，一篇《锦瑟》解人难。千秋毛郑功臣在，尚有弥天释道安”者，即为道源是注作也。然其书徵引虽繁，实冗杂寡要，多不得古人之意。鹤龄删取其什一，补辑其什九，以成此注。后来注商隐集者，如程梦星、姚培谦、冯浩诸家，大抵以鹤龄为蓝本，而补正其阙误。惟商隐以婚於王茂元之故，为令狐綯所挤，沦落终身。特文士轻於去就，苟且目前之常态。鹤龄必以为茂元党李德裕，綯父子党牛僧孺。商隐之从茂元为择木之智、涣邱之公，然则令狐楚方盛之时，何以从之受学？令狐綯见雠之后，何以又屡启陈情？新、旧《唐书》班班具在，鹤龄所论未免为回护之词。至谓其诗寄托深微，多寓忠愤，不同於温庭筠、段成式绮靡香艳之词，则所见特深，为从来论者所未及。惟所作年谱，於商隐出处及时事颇有疏漏，故多为冯浩注本所纠。又如《有感》二首咏文宗甘露之变者，引钱龙惕之笺，以李训、郑注为奉天讨，死国难。则触於明末珰祸，有激而言，与诗中“如何本初辈，自取屈氂诛。临危对卢植，始悔用庞萌”诸句，显为背触，殊失商隐之本旨。又重《有感》一首所谓“窦融表已来关右，陶侃军宜次石头”者，竟以称兵犯阙望刘从谏。汉十常侍之已事，独未闻乎？鹤龄又引龙惕之语不加驳正，亦未免牵就其词。然大旨在於通所可知，而阙所不知，绝不牵合新、旧《唐书》，务为穿凿。其摧陷廓清之功，固超出诸家之上矣。

##### 《李义山文集笺注》十卷（通行本）

> 	国朝徐树穀笺，徐炯注。树穀字艺初。康熙乙丑进士。官至山东道监察御史。

> 	炯字章仲。康熙壬戌进士。官至直隶巡道。皆昆山人。考《旧唐书李商隐传》，称有《表状集》四十卷。《新唐书艺文志》称李商隐《樊南甲集》二十卷，《乙集》二十卷，《玉溪生诗》三卷，《文赋》一卷。《宋史艺文志》称《李商隐文集》八卷，《四六甲乙集》四十卷，《别集》二十卷，《诗集》三卷。今惟《诗集》三卷传，《文集》皆佚。国初吴江朱鹤龄始裒辑诸书，编为五卷，而阙其状之一体。康熙庚午，炯典试福建，得其本於林佶。采摭《文苑英华》所载诸状补之，又补入《重阳亭铭》一篇，是为今本。鹤龄原本虽略为诠释，而多所疏漏，盖犹未竟之稿。树穀因博考史籍，证验时事，以为之笺。炯复徵其典故训诂，以为之注。其中《上崔华州书》一篇，树穀断其非商隐作。近时桐乡冯浩注本，则辨此书为开成二年春初作。崔华州乃崔龟从，非崔戎。故贾相国乃贾餗，非贾耽。崔宣州乃崔郸，非崔群。引据《唐书》纪传，证树穀之误疑。又《重阳亭铭》一篇，炯据《全蜀艺文志》采入。冯浩注本则辨其碑末结衔及乡贯皆可疑。

> 	知为旧碑漫漶，杨慎伪补足之。援慎伪补樊敏、柳敏二碑，证炯之误信。又据《成都文类》采入《为河东公上西川相国京兆公书》一篇及逸句九条，皆足补正此本之疏漏。然《上京兆公书》乃案牍之文，本无可取，逸句尤无关宏旨。故仍以此本著於录焉。

##### 《温飞卿集笺注》九卷（内府藏本）

> 	明曾益撰。顾予咸补辑，其子嗣立又重订之。凡注中不署名者，益原注。署补字者，予咸注。署嗣立案者，则所续注也。益字予谦，山阴人。其书成於天启中。予咸字小阮，长洲人。顺治丁亥进士。官至吏部考功司员外郎。嗣立字侠君。

> 	康熙壬辰进士。由庶吉士改补中书舍人。曾注谬讹颇多。如《汉皇迎春词》乃咏汉成帝时事，而以汉皇为高祖。《邯郸郭公词》为北齐乐府，旧题郭公者，傀儡戏也。旧本讹“词”为“祠”，遂引东京郭子仪祠以附会“祠”字之讹。嗣立悉为是正，考据颇为详核。然多引白居易、李贺、李商隐诗为注，虽李善注《洛神赋》“远游履”字引《繁钦定情诗》为证，古人本有此例；然必谓《夜宴谣》“裂管”字用居易“翕然声作如管裂”句，《晓仙谣》“下视九州”字用贺“遥望齐州九点烟”句，《生禖屏风歌》“银鸭”字用商隐“睡鸭香炉换夕薰”句，似乎不然，是亦一短也。唐《艺文志》载庭筠《握兰集》三卷，《金荃集》十卷，《诗集》五卷，《汉南真稿》十卷。《宋志》亦同。陈振孙《书录解题》作《飞卿集》七卷。又陆游《渭南集》有《温庭筠集跋》，称其父所藏旧本，以《华清宫》诗为首，中有《早行》诗。后得蜀本，则《早行》诗已佚。《文献通考》则云：“温庭筠《金荃集》七卷，《别集》一卷。”是宋刻已非一本矣。曾本合为四卷，名曰《八叉集》，以作赋之事名其诗，颇为杜撰。嗣立此注，称从所见宋刻分诗集七卷、别集一卷，以还其旧。疑即《通考》所载之本。又称采《文苑英华》、《万首绝句》所录为《集外诗》一卷，较曾本差为完备。然总之非唐本之旧也。

##### 《丁卯集》二卷、《续集》二卷、《续补》一卷、《集外遗诗》一卷（江苏巡抚采进本）

> 	唐许浑撰。浑字用晦。武后朝宰相圉师之后。考《新唐书宰相世系表》，圉师为安陆许氏。浑为其后，应亦出於安陆。陈振孙《书录解题》乃称浑为丹阳人。观集中《送王总归丹阳》诗有曰：“凭寄家书为回报，旧居还有故人知。”

> 	其家於丹阳，犹李白系出陇西而为蜀人矣。浑大和六年进士及第。为当涂、太平二令，以病免。起润州司马。大中三年为监察御史，历虞部员外郎，睦、郢二州刺史。其曰《丁卯集》者，润州有丁卯桥，浑别墅在焉，因以名集。集中有《夜归丁卯桥村舍》诗是也。《新唐书艺文志》作二卷。晁氏《读书志》亦作二卷。

> 	陈氏《书录解题》注云蜀本有《拾遗》二卷。今之《续集》，当即陈氏所谓《拾遗》，为后人改题。其《续补》及《集外遗诗》，又后人掇拾增入耳。惟晁氏称近得浑集完本五百篇，止二卷。是本篇数虽合，而卷帙不同，盖总非宋人刊本之旧矣。毛晋汲古阁刊本亦二卷，诗仅三百馀篇，疑即晁氏所见之本。《读书志》或误三为五，亦未可知。以此本较毛本完备，故置彼而录此焉。

##### 《文泉子集》一卷（兵部侍郎纪昀家藏本）

> 	唐刘蜕撰。蜕字复愚，长沙人。大中四年进士及第。咸通中官至左拾遗，外谪华阴令。案王定保《唐摭言》载：“刘纂者，商州刘蜕之子，亦善为文。”则蜕当为商州人。又孙光宪《北梦琐言》载：“刘蜕，桐庐人，官至中书舍人。有从其父命，死不祭祀一事。”所叙爵里复不同，或疑为别一刘蜕，未之详也。是集前有自序曰：“自褐衣以后，辛卯以来，辛丑以前，收其微词属意古今上下之间者为内、外篇。复收其怨抑颂记婴於仁义者杂为诸篇焉。物不可以终杂，故离为十卷。离则名之不绝，故授之以为《文泉》。盖覃以九流之旨曰文，配以不竭之义曰泉。崖谷结珠玑，昧则将救之。雨雷亢粢盛，乾则将救之。岂托之空言哉！”

> 	观其命名之义，自负者良厚。其《文冢铭》最为世所传。他文皆原本扬雄，亦多奇奥。险於孙樵，而易於樊宗师。大旨与元结相出入。欲挽末俗反之古。而所谓古者，乃多归宗於老氏，不尽协圣贤之轨。又词多恚愤，亦非仁义蔼如之旨。然唐之末造，相率为纂组俳俪之文，而蜕独毅然以复古自任，亦可谓特立者矣。高彦休《唐阙史》载：“蜕能辨齐桓公盎之伪。”其学盖有根柢。《旧唐书令狐楚传》载：“咸通二年，左拾遗刘蜕极论令狐綯子滈恃权纳货之罪，坐贬华阴令。”则蜕在当时，本风裁矫矫，宜其文之拔俗也。集十卷，今已不传。此本为崇祯庚辰闽人韩锡所编，仅得一卷。盖从《文苑英华》诸书采出，非其旧帙。存备唐文之一家，姑见崖略云尔。

##### 《梨岳集》一卷、《附录》一卷（浙江郑大节家藏本）

> 	唐李频撰。频字德新，寿昌人。大中八年擢进士第。调秘书郎，累迁建州刺史。卒於官。州民思其德，立庙梨山。事迹具《唐书文艺传》。频为姚合之婿，然其诗别自为格，不类武功之派。是编本名《建州刺史集》。后人敬频之神，尊梨山曰梨岳，集亦因之改名。初罕传本。真德秀得本於三馆，欲刻未果。嘉熙三年，金华王埜始求得旧本鋟版。元元贞及后至元间，频裔孙邦材、会同，明永乐中河南师祐，正统中广州彭森，先后重刊者四。此本即正统刻也。凡诗一百九十五首，较《全唐诗》所载少八首。而《送刘山人归洞庭》一首，卷中两见，惟起二句小异。又《秋宿慈恩寺遂上人院》诗，误作《送宋震先辈赴青州》。题与诗两不相应，殊不及席氏《唐百家诗》本之完善。末为《附录》，则历朝庙祀敕书碑记及刻诗序跋。张复、彭森二序皆称初刻出真德秀，与王埜序称德秀欲刻不果者自相矛盾，未喻其故。殆传闻讹异欤？王士祯《居易录》称：“诗人为神，未有频之显著者。”然频诗自佳耳，其为神则政事之故，非文章之故也。

##### 《李群玉集》三卷、《后集》五卷（江苏蒋曾莹家藏本）

> 	唐李群玉撰。群玉字文山，澧州人。大中八年诣阙进诗，授弘文馆校书郎。

> 	其集首载群玉《进诗表》及令狐綯荐状、郑处约所行制词。表称歌行、古体今体七言、今体五言四通，合三百首。考刘禹锡作《柳宗元集序》，称三十二通。

> 	（案今本作四十五通，乃后人追改。）则唐时以一通为一卷。今本三卷。已与表不合。又表称三百首，而今本《正集》仅一百三十五首，《外集》亦仅一百一十三首。合之不足三百之数。观中卷之末有《出春明门》一首，自注曰：“时请告归。”则此集虽仍以歌行、古体今体七言、今体五言分目，而已兼得官以后之诗，非复奏进之原本矣。《太平广记》载群玉遇湘君事甚异。其诗今载《后集》第三卷。然前一首为吊古之词，无媟亵之意。后一首写当时棹女与二妃，尤不相关。

> 	况群玉虽放诞风流，亦岂敢造作言语，渎慢神明，污蔑古圣！殆因其诗为时传诵，小说家因造此事附会之耳。洛神讹为感甄，李善至引以注《文选》。俗语丹青，往往如是，未可据为实录也。

##### 《孙可之集》十卷（浙江鲍士恭家藏本）

> 	唐孙樵撰。樵字可之，又字隐之，自称关东人。函谷以外，幅员辽阔，不知其籍何郡县也。大中九年进士。授中书舍人。僖宗幸岐、陇时，诏赴行在，迁职方郎中、上柱国，赐紫金鱼袋。《新唐书艺文志》、《通志》、《通考》皆载樵《经纬集》三卷。《书录解题》称樵自为序凡三十五篇。此本十卷，为毛晋汲古阁所刊。称王鏊从内阁钞出。前载樵自序，称“藏书五千卷，常自探讨。幼而工文，得其真诀。广明元年，驾避岐、陇，朝廷以省方蜀国，文物攸兴，品藻朝论，旌其才行。遂阅所著文及碑碣书檄传记铭志得二百馀篇。撮其可观者三十五篇”云云。与陈振孙之说合。又称“编成十卷，藏诸箧笥”云云，则与三卷之说迥异。近时汪师韩集有《孙文志疑序》一篇，因谓樵文惟《唐文粹》所载《后佛寺奏》、《读开元杂记》、《书褒城驿》、《刻武侯碑阴》、《文贞公笏铭》、《与李谏议行方书》、《与贾秀才书》、《孙氏西斋录》、《书田将军边事》、《书何易於》十篇为真。馀一十五篇皆后人伪撰。然卷帙分合，古书多有，未可以是定真伪。且师韩别无确据，但以其字句格局断之，尤不足以为定论也。樵《与王霖秀才书》云：“某尝得为文真诀於来无择，来无择得之於皇甫持正，皇甫持正得之於韩吏部退之。”其《与友人论文书》又复云然。今观三家之文，韩愈包孕群言，自然高古。而皇甫湜稍有意为奇。樵则视湜益有努力为奇之态。其弥有意於奇，是其所以不及欤？《读书志》引苏轼之言，称“学韩愈而不至者为皇甫湜，学湜而不至者为孙樵”，其论甚微。毛晋跋是集，乃以轼言为非，所见浅矣。

##### 《曹祠部集》二卷、附《曹唐诗》一卷（江苏蒋曾莹家藏本）

> 	唐曹邺撰。邺字邺之，阳朔人。明蒋冕序，称“大中间登进士第。由天平节度掌书记累迁太常博士、祠部郎中。仕至洋州刺史”。然郑谷《云台编》有《送曹邺吏部归桂林》诗，则又尝官吏部。冕考之未尽也。《唐书高元裕传》载：“邺为太常博士时，议高璩赠谥事，其论甚伟。”顾其诗乃多怨老嗟卑之作。盖坎壈不遇，晚乃成名。故一生寄托，不出此意，不但韦悫所称《四怨》、《三愁》、《五情》诸篇。及乎登第以后，《杏园席上同年》诗则曰“怱怱出九衢，僮仆颜色异”。《献恩门》诗则曰“名字如鸟飞，数日便到越”，《寄阳朔友人》诗则曰“桂林须产千秋桂，未解当天影月开。我到月中收得种，为君移向故园栽”。

> 	又何其浅也。张为作《主客图》，邺与其数，则当时亦为文士所推。其《读李斯传》及《始皇陵下作》二首，诸家选本或取之。然皆无深致。《唐志》载邺集三卷。今仅二卷，其有佳篇而逸之耶？流传已久，姑存以备一家可也。末附《曹唐诗》一卷。唐字尧宾，桂林人。初为道士。大和中返初服，举进士。累辟诸府从事。其《游仙诗》最著名。盖本颜延之《为织女赠牵牛》诗，而曼衍及诸女仙，各拟赠答。然诸篇姓名虽易，语意略同，实非杰出之作。《唐志》载其集亦三卷。

> 	蒋冕求其原本不获，乃搜诸选本，裒成一卷附之曹邺诗后。以二人皆粤西产耳。

##### 《麟角集》一卷（浙江汪启淑家藏本）

> 	唐王棨撰。棨字辅之，福清人。咸通三年进士。官至水部郎中。黄巢乱后，不知所终。唐代取士，科目至多。而所最重者惟进士。其程试诗赋，《文苑英华》所收至夥。然诸家或不载於本集中。如李商隐以《霓裳羽衣曲》诗及第，而《玉溪生集》无此诗。韩愈以《明水赋》及第，而其赋乃在外集是也。其自为一集行世，得传於今者，惟棨此编。凡律赋四十五篇。又棨八代孙宋著作郎蘋於馆阁得棨省试诗，录附於集，凡二十一篇。题曰《麟角》者，盖取《颜氏家训》“学如牛毛，成如麟角”之义，以及第比登仙也。集中佳作，已多载《文苑英华》中。

> 	虽科举之文，无关著述，而当时风气，略见於斯。录而存之，亦足备文章之一格也。

##### 《皮子文薮》十卷（浙江鲍士恭家藏本）

> 	唐皮日休撰。日休字袭美，襄阳人。居於鹿门山，自号醉吟先生。登咸通八年进士。官太常博士。《唐书》称其降於黄巢，后为所害。尹洙《河南集》有《大理寺丞皮子良墓志》，则称“日休避广明之难，奔钱氏。子光业，为吴越丞相。生璨，为元帅判官。子良即璨之子”。陆游《老学菴笔记》亦据皮光业碑以为日休终於吴越，并无陷贼之事。皆与史全异，未知果谁是也。是编乃其文集。

> 	自序称“咸通丙戌不上第，退归州墅，编次其文。发箧丛萃，繁如薮泽，因名《文薮》。凡二百篇”。宋晁公武谓其尤善箴铭。今观集中书序论辨诸作，亦多能原本经术。其《请孟子立学科》、《请韩愈配飨太学》二书，在唐人尤为卓识，不得仅以词章目之。集中诗仅一卷。盖已见《松陵唱和集》者不复重编，亦如《笠泽丛书》之例耳。王士祯《池北偶谈》尝摘其中《鹿门隐书》一条、《与元徵君书》一条，皆“世民”二字句中连用，以为不避太宗之讳。今考之信然。然后人传写古书，往往改易其讳字。安知日休原本非“世”本作“代”、“民”本作“人”而今本易之耶？是固未足为日休病也。

##### 《笠泽丛书》四卷、《补遗》一卷（内府藏本）

> 	唐陆龟蒙撰。龟蒙有《耒耜经》，已著录。此集为龟蒙自编。以其丛脞细碎，故名《丛书》，以甲、乙、丙、丁为次。后又有《补遗》一卷。宋元符间蜀人樊开始序而梓之。政和初，毗陵朱衮复行校刊，止分上、下二卷及《补遗》为三。

> 	此本为元季龟蒙裔孙德原重镌。既依蜀本釐为四卷，而序仍毗陵本作三卷者，字偶误也。王士祯《渔洋文略》有此书跋，谓得都穆重刊蜀本，内纪《锦裙》在丙集，《迎潮词》在丁集。而此本《锦裙》在乙集，《迎潮词》在丙集，叙次又不尽依蜀本之旧，疑德原又有所窜乱矣。龟蒙与皮日休相倡和，见於《松陵集》者，工力悉敌，未易定其甲乙。惟杂文则龟蒙小品为多，不及日休《文薮》时标伟论。

> 	然闲情别致，亦复自成一家，固不妨各擅所长也。

##### 《甫里集》二十卷（浙江汪汝瑮家藏本）

> 	唐陆龟蒙撰。龟蒙著作颇富，其载於《笠泽丛书》者卷帙无多。即《松陵集》亦仅倡和之作，不为赅备。宋宝祐间，叶茵始蒐采诸书，得遗篇一百七十一首，合二书所载四百八十一首，共六百五十二首，编为十九卷。并附录，总为二十卷。

> 	林希逸为序，刊版置於义庄。岁久阙失。明成化丁未，昆山严景和重刊之。於附录之中增胡宿所撰《甫里先生碑铭》一篇。陆釴序之。万历乙卯，松江许自昌又取严本重刻。於附录中续增范成大《吴郡志》一条、王鏊《姑苏志》一条，其馀诗十三卷、赋二卷、杂文四卷，则悉依旧次。即此本也。叶本所附《颜萱过张祐丹阳故居诗序》，龟蒙特属和而已，其事不应附之於集。胡宿碑铭，《姑苏志》云其碑亡。严氏所录，乃有全文。意成化中宿集尚未佚也。希逸序中辨诏拜拾遗一事极精核，足证《新唐书》之误。茵於杨亿《谈苑》所载弹鸭一事，反覆辨其必无，殊为蛇足。文人游戏，亦复何关於贤否！乃以为瑕玷而讳之，亦迂拘之甚矣。

##### 《咏史诗》二卷（编修汪如藻家藏本）

> 	唐胡曾撰。曾，邵阳人。《文苑英华》载其二启，皆干谒方镇之作。陈振孙《书录解题》称其咸通末为汉南从事。何光远《鉴戒录》“判木夹”一条，载高骈镇蜀，曾为记室，有草檄谕西山八国事。盖终於幕府也。是编杂咏史事，各以地名为题。自共工之不周山，迄於隋之汴水，凡一百五十首。《文献通考》载三卷。此本不分卷数，盖后人合而编之。其诗兴寄颇浅，格调亦卑。何光远称其中《陈后主》、《吴夫差》、《隋炀帝》三首。然在唐人之中，未为杰出。惟其追述兴亡，意存劝戒，为大旨不悖於风人耳。每首之下，钞撮史书，各为之注。前后无序跋，亦不载注者名氏。观所引证，似出南宋人手。如《钜桥》诗中“遂作商郊一聚灰”句，注曰：“武王发鹿台之财，散钜桥之粟，大赉于四海，而万姓悦服。”诗谓其作商郊聚灰，非也。又《渭滨》诗“当时未入非熊梦”句，注曰：“旧作‘非罴’，俗本误，后世莫知是正。”亦间有驳正，然弇陋特甚。如《洞庭》诗咏轩辕自指张乐一事，而注乃置《庄子》本文，引《史记》鼎湖之说，未免失之於眉睫。徒以旧本存之耳。

##### 《云台编》三卷（江苏巡抚采进本）

> 	唐郑谷撰。谷字守愚，宜春人。光启三年进士。乾宁中仕至都官郎中。谷父尝为永州刺史，与司空图同院。图见谷，即奇之，谓当为一代风骚主。诗名盛於唐末，人多传讽，称为郑都官。史不立传。其事迹颇见计有功《唐诗纪事》中。

> 	《新唐书艺文志》载谷所著有《云台编》三卷、《宜阳集》三卷。今《宜阳集》已佚。惟此编存，所录诗约三百首。其云《云台编》者，据自序称：“乾宁初上幸三峰，朝谒多暇，寓止云台道舍，因以所纪编而成之。”盖昭宗幸华州时也。

> 	谷以《鹧鸪》诗得名，至有“郑鹧鸪”之称。而其诗格调卑下，第七句“相呼相唤”字，尤重复。寇宗奭《本草衍义》引作“相呼相应”，差无语病，然亦非上乘。方回《瀛奎律髓》又称谷诗多用“僧”字，凡四十馀处。谷自有句云“诗无僧字格还卑”。此与张端义《贵耳集》谓“诗句中有‘梅花’二字，便觉有清意”者，同一雅中之俗。未可遽举为美谈。至其他作，则往往於风调之中独饶思致。

> 	汰其肤浅，撷其菁华，固亦晚唐之巨擘矣。

##### 《司空表圣文集》十卷（两淮马裕家藏本）

> 	唐司空图撰。图，河内人。表圣，图字也。僖宗时知制诰，为中书舍人。旋解职去，晚自号耐辱居士。朱全忠召之，力拒不出。及全忠僣位，遂不食而死。

> 	《新唐书》列之《卓行传》。所著诗集别行於世。此十卷乃其文集，即《唐志》所谓《一鸣集》也。其文尚有唐代旧格，无五季猥杂之习。集内《韩建德政碑》，《五代史》谓“乾宁三年昭宗幸华州所立。还朝乃封建颍川郡王”。而碑称为乾宁元年立，已书建为颍川郡王。盖史之误。其时建方强横，昭宗不得已而誉之。

> 	图奉敕为文，词多诫饬，足见其刚正之气矣。又集内《解县新城碑》为王重荣作，《河中生祠碑》为其弟重盈作。宋祁遂谓重荣父子雅重图，尝为作碑。今考其文，亦皆奉敕所为，事非得已。不足以为图病也。陈继儒《太平清话》载耐辱居士《墨竹笔铭》，此集无之。其铭序云：“咸通二年，余登进士，叨职史馆。”按唐制进士无即入史馆者。图成进士在咸通末，出依王凝为幕职，本传甚明，安有职史馆之事？又云：“自后召拜礼部员外郎，迁知制诰，寻以中书舍人拜礼、户二侍，无日不与竹对。”按序称墨竹种於长安。图为知制诰中书舍人，乃僖宗次凤翔时。其为兵部侍郎，又当昭宗在华州时。何由得与竹对？况图身为唐死，年七十二。而序乃云“今为梁庚寅，余年八十有二”。其为伪撰，益明矣。是编前后八卷，皆题为《杂著》。五卷、六卷独题曰《碑》。实则他卷亦有碑文，例殊丛脞。旧本如是，今姑仍之焉。

##### 《韩内翰别集》一卷（江苏巡抚采进本）

> 	唐韩偓撰。《唐书》本传谓偓字致光。计有功《唐诗纪事》作字致尧。胡仔《渔隐丛话》谓字致元。毛晋作是集跋，以为未知孰是。案刘向《列仙传》称偓佺尧时仙人，尧从而问道。则偓字致尧，於义为合。致光、致元皆以字形相近误也。世为京兆万年人。父瞻，与李商隐同登开成四年进士第，又同为王茂元婿。

> 	商隐集中所谓“留赠畏之同年”者，即赡之字。偓十岁即能诗。商隐集中所谓“韩冬郎即席得句，有老成之风”者，即偓也。偓亦登龙纪元年进士第。昭宗时官至兵部侍郎、翰林学士承旨。忤朱全忠，贬濮州司马，再贬荣懿尉，徙邓州司马。天祐二年复故官。偓恶全忠逆节，不肯入朝。避地入闽，依王审知以卒。偓为学士时，内预秘谋，外争国是，屡触逆臣之锋。死生患难，百折不渝。晚节亦管宁之流亚，实为唐末完人。其诗虽局於风气，浑厚不及前人；而忠愤之气，时时溢於语外。性情既挚，风骨自遒。慷慨激昂，迥异当时靡靡之响。其在晚唐，亦可谓文笔之鸣凤矣。变风变雅，圣人不废，又何必定以一格绳之乎？《唐书艺文志》载偓集一卷，《香奁集》一卷。晁氏《读书志》云韩偓诗二卷，《香奁》不载卷数。陈振孙《书录解题》云《香奁集》二卷，《入内廷后诗集》一卷，《别集》三卷。各家著录，互有不同。今抄本既曰《别集》，又注曰《入内廷后诗》。而集中所载又不尽在内廷所作，疑为后人裒集成书，按年编次。实非偓之全集也。

##### 《唐英歌诗》三卷（江苏巡抚采进本）

> 	唐吴融撰。融字子华，越州山阴人。龙纪元年登进士第。昭宗时官翰林学士承旨、户部侍郎、知制诰。事迹具《新唐书文艺传》。融与韩偓同为翰林学士，故偓有《与融玉堂同直》诗。然二人唱酬仅一两篇，未详其故。以立身本末论之，偓心在朝廷，力图匡辅，以孱弱文士毅然折逆党之凶锋，其诗所谓“报国危曾捋虎须”者，实非虚语。纯忠亮节，万万非融所能及。以文章工拙论之，则融诗音节谐雅，犹有中唐之遗风，较偓为稍胜焉。在天祐诸诗人中，闲远不及司空图，沈挚不及罗隐，繁富不及皮日休，奇辟不及周朴。然其馀作者，实罕与雁行。

> 	《唐书》本传称昭宗反正，融於御前跪作《十许诏》，少选即成，意详语当。

> 	《唐诗纪事》又称李巨川为韩建草谢表以示融。融吟罢立成一篇，巨川赏叹不已。

> 	盖在当时，亦铁中铮铮者矣。

##### 《玄英集》八卷（浙江范懋柱家天一阁藏本）

> 	唐方干撰。干字雄飞，新定人。章八元之外孙也。以诗名於江南。咸通中一举不第，遂遯迹会稽。殁后，宰相张文蔚请追赐名儒沦落者及第凡十五人，干与焉。是集前有乾宁丙辰中书舍人祁县王赞序。又有安乐孙郃所作小传。名曰《玄英》者，干私谥玄英先生也。何光远《鉴戒录》称干为诗炼句，字字无失。咏系风雅，体绝物理。郃传亦称其高坚峻拔。盖其气格清迥，意度闲远，於晚唐纤靡俚俗之中，独能自振。故盛为一时所推。然其七言浅弱，较逊五言。《郝氏林亭》而外，佳句无多。则又风会之有以限之也。赞序称干甥杨弇洎门僧居远收缀遗诗三百七十馀篇，析为十卷。《唐书艺文志》亦同。此本为明嘉靖丁酉干裔孙廷玺重刊，只分八卷，诗三百七篇。卷目俱非其旧。近时洞庭席氏《百家唐诗》，本从宋刻录出者，虽仍作十卷，而诗亦止三百十六篇。《全唐诗》搜罗放失，增为三百四十七篇。然与赞序原数终不相合。盖流传既久，其佚阙者多矣。

##### 《唐风集》三卷（江苏巡抚采进本）

> 	唐杜荀鹤撰。荀鹤，池州人。案计有功《唐诗纪事》称“荀鹤有诗名，大顺初擢进士第二。牧之微子也。牧之自齐安移守秋浦，时有妾怀姙，出嫁长林乡杜筠而生荀鹤”。又称“荀鹤擢第，时危势晏，复还旧山。田頵在宣州，甚重之。

> 	頵起兵，阴令以笺间至梁太祖许。及頵遇祸，梁主表授翰林学士、主客员外郎中、知制诰。恃势侮易缙绅，众怒欲杀之，未及。天祐初卒”。又称“荀鹤初谒梁王朱全忠，雨作而天无云。荀鹤赋诗有‘若教阴翳都相似，争表梁王造化功’句”。

> 	是荀鹤为人至不足道。其称杜牧之子，殆亦梁师成之依托苏轼乎？其诗最有名者为“风暖鸟声碎，日高花影重”一联，而欧阳修《六一诗话》以为周朴诗。吴聿《观林诗话》亦称见《唐人小说》作朴诗，荀鹤特窃以压卷。然则此一联者，又如宝月之於柴廓矣。此集乃其初登第时所自编。诗多俗调，不称其名。以唐人旧集，流传已久，姑存以备一家。毛晋刻本前有顾云序。序末谓之《唐风集》。以下文不相属。盖旧本《唐诗纪事》载云此序，误连下条“荀鹤初谒梁王”云云六十四字为一条，晋不察而误并抄之，殊为疏舛。今刊除此段，以还其旧焉。

##### 《徐正字诗赋》二卷（福建巡抚采进本）

> 	唐徐寅撰。寅字昭梦，莆田人。乾宁元年进士及第。授秘书省正字。后依王审知幕府，归老延寿溪。所著有《探龙》、《钓矶》二集，共五卷。自《唐书艺文志》已不著录，诸家书目亦不载其名。意当时即散佚不传。此本仅存赋一卷，计八首。各体诗一卷，计三百六十八首。盖其后裔从《唐音统签》、《文苑英华》诸书裒辑成编，附刻家乘之后者，已非五卷之旧矣。其赋句雕字琢，不出当时程试之格。而刻意锻炼，时多秀句。集中《赠渤海宾贡高元固诗序》，称其国传写寅《斩蛇剑》、《御沟水》、《人生几何》三赋，至以金书列为屏幛。则当时亦价重鸡林矣。诗亦不出五代之格，体物之咏尤多。五言如“白发随梳少，青山入梦多”、“岁计悬僧债，科名负国恩”。七言如“丰年甲子春无雨，良夜庚申夜足眠”、“月明南浦梦初断，花落洞庭人未归”、“鶗鴂声中双阙雨，牡丹花畔六街尘”诸联，已为集中佳句。然当时文体，不过如斯。不能独责备於寅也。寅尝献赋於朱全忠，后忤全忠，乃遁归闽。非真有惓惓故主之思。乃与司空图、罗隐二人遥相倡和，有如臭味。又作《大夫松》诗曰：“争如涧底凌霜节，不受秦王号此官。”《马嵬》诗曰：“张均兄弟皆何在，却是杨妃死报君。”更似一饭不忘唐者。盖文士之言不足尽据，论世者所以贵考其实也。

##### 《黄御史集》十卷、《附录》一卷（浙江汪启淑家藏本）

> 	唐黄滔撰。滔字文江，莆田人。乾宁二年进士第。光化中除四门博士，寻迁监察御史里行，充威武军节度推官。王审知据有全闽，而终守臣节，滔匡正之力为多。《五代史》称审知好礼下士，王淡、杨沂、徐寅，唐时知名士多依之。独不及滔。《五代史》多漏略，不足据也。又集中有《祭南海南平王文》，称“崔员外昨持礼币，尝诣门墙，爰蒙执手之欢，宏叙亲仁之旨”云云。乃为王审知祭刘隐而作。案隐初封大彭王，进封南平王，再进封南海王。据《五代会要》，南海之封在隐卒后一月，故此文尚称南平王。说者或以高季兴亦封南平，又不知此文为代审知所作，遂谓滔曾应高氏之聘。亦考之未审矣。《唐书艺文志》载滔集十五卷，又《泉山秀句》三卷。并已散佚。此本卷首有杨万里及谢谔序。万里序谓“滔裔孙永丰君自言此集久逸，其父考功公始得之，仅四卷而已。其后永丰君又得诗文五卷於吕夏卿家。又得逸诗於翁承赞家。又得铭碣於浮屠、老子之宫。

> 	编为十卷”。是为淳熙初刻。后再刻於明正德，三刻於万历，四刻於崇祯。此本即崇祯刻也。集中文颇赡蔚，诗亦有贞元、长庆之遗。虽不及罗隐、司空图，而实非徐寅诸人之所及。其《颍川陈先生集序》称：“天复元年，某叨闽相之辟。”

> 	考乾宁四年，唐以福州为威武军，拜审知节度使，累迁同中书门下平章事，封琅邪王。至梁太祖即位，乃封闽王，仍同中书门下平章事。滔称闽相而不称王，则所谓规正审知使守臣节者，是亦一证也。末有《附录》一卷。又载滔裔孙补遗文一篇。补字季全，绍兴中进士，历官安溪县令。所著《诗解》、《九经解》、《人物志》等书，皆失传。惟此篇仅存，故附滔集以行世云。

##### 《罗昭谏集》八卷（浙江巡抚采进本）

> 	唐罗隐撰。隐有《两同书》，已著录。考《吴越备史》隐本传云，隐有《江东甲乙集》、《淮海寓言》及《谗书后集》，并行於世。郑樵《通志艺文略》载《罗隐集》二十卷，《后集》三卷，又有《吴越掌记集》三卷。至陈振孙《书录解题》，则《甲乙集》仅十卷，而《后集》反有五卷，又多《湘南集》三卷。

> 	且注《甲乙集》皆诗，《后集》有律赋数首，《湘南集》乃长沙幕中应用之文。

> 	隐又有《淮海寓言》及《谗书》等，求之未获云云。据此，则不特《吴越掌记集》不传，即《淮海寓言》、《谗书》二种，振孙且不得见矣。此本为康熙初彭城知县张瓒所刻。后有瓒跋云：“昭谏诸集，今不复见，仅得《江东集》抄本於邑人袁英家。嗣后得《甲乙集》刻本，合而读之，虽全集不获尽睹，窥豹者已得一斑矣。”盖出於后人所掇拾，非旧帙也。所载诗四卷，又有杂文一卷。诗与毛晋所刻《甲乙集》合，杂文则不知原在何集。其《湘南集》仅存自序一篇，列於卷中。

> 	序谓《湘南》文失落於马上军前，仅分三卷，而举业祠祭亦与焉。今杂文既无长沙应用之作，亦无举业祠祭之文。惟诸启多作於湖南，或即《湘南集》中之遗欤。

> 	《文苑英华》有隐《秋云似罗赋》一篇，盖即后集之律赋，此本失载。则所采亦尚遗漏矣。第七卷末一篇为《广陵妖乱志》。前十一篇疑即《淮海寓言》之文也。

> 	第八卷有《两同书》十篇，《唐志》著录。其说以儒、道为一致，故曰“两同”。

> 	似乎《谗书》之外，又有此书者。其异同则不可考矣。隐不得志於唐。迨唐之亡也，梁主以谏议大夫召之，拒不应。又力劝钱镠讨梁。事虽不成，君子韪之。其诗如《徐寇南逼感事献江南知己》一首、《即事中元甲子》一首、《中元甲子以辛丑驾幸蜀》四首，皆忠愤之气溢於言表，视同时李山甫、杜荀鹤辈有鸾枭之分。

> 	虽残阙之馀，犹为艺林所宝重，殆有由矣。

##### 《白莲集》十卷（两江总督采进本）

> 	唐释齐已撰。齐已，益阳人。自号衡岳沙门。宋人注杜甫《己上人茅斋》诗，谓齐己与杜甫同时，其谬不待辨。旧本题为梁人，亦殊舛讹。考齐己尝依高季兴为龙兴寺僧正。季兴虽尝受梁官，然齐己为僧正时，当龙德元年辛巳，在唐庄宗入洛之后矣。集中己称季兴为南平王，而陶岳《五代史补》载徐东野在湖南幕中赠齐己诗，称“我唐有僧号齐己”。安得谓为梁人耶？是集为其门人西文所编，首有天福三年孙光宪序。前九卷为近体，后一卷为古体。古体之后又有绝句四十二首，疑后人采辑附入也。唐代缁流能诗者众。其有集传於今者，惟皎然、贯休及齐己。皎然清而弱。贯休豪而粗。齐己七言律诗不出当时之习。及七言古诗以卢仝、马异之体缩为短章，诘屈聱牙，尤不足取。惟五言律诗居全集十分之六。

> 	虽颇沿武功一派，而风格独遒。如《剑客》、《听琴》、《祝融峰》诸篇，犹有大历以还遗意。其绝句中《庚午年十五夜对月》诗曰：“海澄空碧正团圞，吟想玄宗此夜寒。玉兔有情应记得，西边不见旧长安。”惓惓故君，尤非他释子所及。

> 	宜其与司空图相契矣。

##### 《禅月集》二十五卷、《补遗》一卷（内府藏本）

> 	唐释贯休撰。贯休字德隐，姓姜氏，兰谿人。旧本题曰梁人。案贯休初以乾宁三年依荆帅成汭。后历游高季兴、钱镠间。晚乃入蜀依王建。至乾德癸未卒，年八十一。终身实未入梁，旧本误也。陶岳《五代史补》称贯休《西岳集》四十卷，吴融序之。然集末载其门人昙域后序，编次歌诗文赞为三十卷，则岳亦误记矣。此本为宋嘉熙四年兰谿兜率寺僧可灿所刊，毛晋得而重刊之。仅诗二十五卷，岂佚其文赞五卷耶？《补遗》一卷，亦晋所辑。然所收佚句如“朱门当大道，风雨立多时”一联，乃《赠乞食僧》诗。今在第十七卷之首，但“道”作“路”，“雨”作“雪”耳。晋不辨而重收之，殊为失检。《文献通考》别载《宝月集》一卷，亦云贯休作，今已不传。然昙域不云有此集，疑马端临或误。毛晋又云《西岳集》或作《南岳集》。考贯休生平未登太华，疑南岳之名为近之。西字或传写误也。又书籍刊版始於唐末，然皆传布古书，未有自刻专集者。昙域后序作於王衍乾德五年，称检寻稿草及闇记忆者约一千首，雕刻成部。则自刻专集自是集始，是亦可资考证也。

##### 《浣花集》十卷、《补遗》一卷（编修汪如藻家藏本）

> 	唐韦庄撰。庄字端己，杜陵人。乾宁九年第进士。授校书郎，转补阙。后仕蜀王建，至吏部侍郎同平章事。《文献通考》载庄集五卷。此本十卷，乃毛晋汲古阁所刻。为庄弟蔼所编，前有蔼序。疑后人析五为十，故第十卷仅诗六首也。

> 	末为《补遗》一卷，则毛晋所增。然如《癸丑年下第献新先辈》一首，既见於卷八，又入《补遗》，殊为失检。《全唐诗》所录较此本多《勉儿子即事》等篇共三十馀首。盖蔼序作於癸亥年六月，为唐昭宗之天复三年。庄方得杜甫草堂，故以名集。自是以后，篇什皆未载焉。故往往散见於诸书，后人递有增入耳。

##### 《广成集》十二卷（浙江汪汝瑮家藏本）

> 	蜀杜光庭撰。光庭有《了证歌》，已著录。《宋史艺文志》载光庭《广成集》一百卷，又《壶中集》三卷。《通志艺文略》载《光庭集》三十卷。今此本十二卷，仅表及斋醮文二体。《十国春秋》所载《序毛仙翁略》文一篇，又《泸州刘真人碑记》、《青城县重修冲妙观碑记》、《云昇宫广云外尊师碑记》、《三学山功德碑文》诸目，皆不载集中。盖残阙之馀，已非完本也。考《通鉴》载蜀主以光庭为谏议大夫，而集有《谢除户部侍郎表》，史并不言其为此官。又《通鉴》载王宗绾取宝鸡、岐，保胜节度使李继岌降，复姓名为桑弘志。而集中《贺收复陇州表》称：“节度使桑简以手下兵士归降。”是弘志又名简，而史不之及。又有《贺太阳当亏不亏表》，称“今月一日丁未巳时，太阳合亏於轸十一度”。今以史志核之，蜀高祖永平元年正月丁亥朔、后主乾德三年六月乙卯朔、五年十月辛未朔，皆当日食，而独无丁未日。蜀用胡秀林永昌历，或其法与中国不同。是可以备参考。又其在唐末时为王建所作醮词，有称川主相公者，有称司徒者，有称蜀王者，有称太师者。考之於史，建以西川节度同平章事守司徒，封蜀王，一一皆合。而独失载其太师之号。又有称汉州尚书王宗夔、镇江侍中王宗黯者，二人皆王建养子。《十国春秋》具详其官，而独不纪其尝为汉州刺史、镇江军节度使。又有《越国夫人为都统宗侃还愿词》，称“俯迫孤城，遽淹旬月，俄开壁垒，大破凶狂，成扫荡之功，副圣明之奖”云云。而史记王宗侃为北路行军都统伐岐，青泥镇之战，侃兵大败，为蜀主所责，无功而还。与所言全不相合。

> 	光庭骈偶之文，词颇赡丽，而多涉其教中荒诞之说，不能悉轨於正。独五季文字阙略，集中所存，足与正史互证者尚多。故具录之，以为稽考同异之助焉。

### 一百五十二 集部五

#### 别集类五△《骑省集》三十卷（两淮马裕家藏本）

> 	宋徐铉撰。铉有《稽神录》，已著录。晁公武《读书志》、陈振孙《书录解题》并载铉集三十卷，与今本同。陈氏称其前二十卷仕南唐时作，后十卷皆归宋后作。今勘集中所载年月事迹，亦皆相符。盖犹旧本也。集为其婿吴淑所编。天禧中，都官员外郎胡克顺得其本於陈彭年，刊刻表进，始行於世。铉精於小学，所校许慎《说文》，至今为六书矩矱。而文章淹雅，亦冠一时。《读书志》称其文思敏速，凡有撰述，常不喜预作。有欲从其求文者，必戒临事即来请，往往执笔立就，未尝沉思。常曰：“文速则意思敏壮，缓则体势疏慢。”故其诗流易有馀，而深警不足。然如临汉《隐居诗话》所称《喜李少保卜邻诗》“井泉分地脉，砧杵共秋声”之句，亦未尝不具有思致。盖其才高而学博，故振笔而成，时出名隽也。当五季之末，古文未兴，故其文沿溯燕、许，不能嗣韩、柳之音。而就一时体格言之，则亦迥然孤秀。翟耆年《籀史》曰：“太平兴国中，李煜薨，诏侍臣撰神道碑。有欲中伤铉者，奏曰：‘吴王事莫若徐铉为详。’遂诏铉撰。铉请存故主之义，太宗许之。铉但推言历数有尽，天命有归而已。其警句曰：‘东邻构祸，南箕扇疑。投杼致慈亲之惑，乞火无邻妇之词。始劳因垒之师，终后涂山之会。’太宗览之，称叹不已”云云。后吕祖谦编《文鉴》，多不取俪偶之词，而特录此碑。盖亦赏其立言有体。以视杨维桢作《明鼓吹曲》，反颜而诋故主者，其心术相去远矣。然则铉之见重於世，又不徒以词章也。

##### 《河东集》十五卷、《附录》一卷（浙江鲍士恭家藏本）

> 	宋柳开撰。开字仲涂，大名人。开宝六年进士。历典州郡，终於如京使。事迹具《宋史文苑传》。开少慕韩愈、柳宗元为文，因名肩愈，字绍先。既又改名、改字，自以为能开圣道之涂也。集中《东郊野夫》、《补亡先生》二传，自述甚详。集十五卷，其门人张景所编，附以景所撰行状一卷。蔡绦《铁围山丛谈》记其在陕右为刺史，喜生脍人肝，为郑文宝所按，赖徐铉救之得免。则其人实酷暴之流。石介集有《过魏东郊》诗为开而作，乃推重不遗馀力。绦说固多虚饰。

> 	介亦名心过重，好为诡激，不合中庸。其说未知孰确。今第就其文而论，则宋朝变偶俪为古文，实自开始。惟体近艰涩，是其所短耳。盛如梓《恕斋丛谈》载开论文之语曰：“古文非在词涩言苦，令人难读。在於古其理，高其意。”王士祯《池北偶谈》讥开能言而不能行。非过论也。又尊崇扬雄太过，至比之圣人，持论殊谬。要其转移风气，於文格实为有功。谓之明而未融则可。王士祯以为初无好处，则已甚之词也。

##### 《咸平集》三十卷（两江总督采进本）

> 	宋田锡撰。锡有《奏议》，已著录。考《奏议》乃明安磐所辑，其文已全载此集中。然《宋史艺文志》载锡《奏议》二卷。《文献通考》载锡《咸平集》五十卷。此本载奏议一卷，书三卷，赋五卷，论三卷，箴铭二卷，诗六卷，颂策笏记表状七卷，制诰考词三卷。以奏议与诗文集合为一编，仅三十卷，则亦后人重辑之本，非其旧也。锡常慕魏徵、李绛之为人，以献纳为己任。《国老谈苑》记太宗幸龙图阁阅书，指西北架一漆画箧，上亲自署钥者，谓学士陈尧叟曰：“此田锡之奏疏也。”怆然者久之。则当时已重其言。故其没也，范仲淹作墓志，司马光作神道碑，而苏轼序其《奏议》亦比之贾谊。为之操笔者皆天下伟人，则锡之生平可知也。诗文乃其馀事，然亦具有典型。其气体光明磊落如其为人，固终非淟涊者所得仿佛焉。

##### 《逍遥集》一卷（永乐大典本）

> 	宋潘阆撰。阆，大名人。晁公武《读书志》谓其字曰逍遥。江少虞《事实类苑》则谓其自号逍遥子。少虞说或近是欤！太宗时召对，赐进士第。后坐事亡命，真宗捕得之。释其罪，以为滁州参军。阆在宋初，去五代馀风未远。其诗如《秋夕旅舍书怀》一篇、《喜腊雪》一篇，间有五代粗獷之习。而其他风格孤峭，亦尚有晚唐作者之遗。苏轼尝称其《夏日宿西禅》诗，又称其《题资福院石井》诗，不在石曼卿、苏子美下。刘攽《中山诗话》称其《岁暮自桐庐归钱塘》诗，不减刘长卿。《事实类苑》称其《苦吟》诗、《贫居》诗、《峡中闻猿》诗、《哭高舍人》诗、《寄张咏》诗诸佳句。刘克庄《后村诗话》称其《客舍》诗。

> 	方回《瀛奎律髓》称其《渭上秋夕闲望》诗、《秋日题琅琊寺》诗、《落叶》诗。

> 	《事实类苑》又记其在浙江时好事者画为《潘阆咏潮图》。郭若虚《图画见闻志》又记长安许道宁爱其《华山诗》，画为《潘阆倒骑驴图》。一时若王禹偁、柳开、寇准、宋白、林逋诸人皆与赠答。盖宋人绝重之也。《读书志》载《逍遥诗》三卷。《宋史艺文志》则作潘阆集一卷。原本久佚，未详孰是。今考《永乐大典》所载，裒而录之，编为一卷。而逸篇遗句载在他书者，亦并采辑，以补其阙。虽不能如晁氏著录之数，而较《宋志》所载，则约略得其八九矣。其《古意》一首，今刻唐诗者皆以为崔国辅作，而《永乐大典》则题阆名。疑以传疑，亦姑并录之，而注其讹异於本题之下焉。

##### 《寇忠愍公诗集》三卷（两淮盐政采进本）

> 	宋寇准撰。准事迹具《宋史》本传。初，准知巴东县时，自择其诗百馀篇为《巴东集》。后河阳守范雍裒合所作二百馀篇，编为此集。考《石林诗话》有《过襄州留题驿亭》诗一首，《侍儿小名录拾遗》有《和蒨桃》诗一首，《合璧事类前集》有《春恨》一首、《春昼》一首，皆集中所无。盖《题驿亭》、《和蒨桃》二篇，语皆浅率。《春昼》、《春恨》二首格意颇卑。雍殆有所持择，特为删汰，非遗漏也。准以风节著於时，其诗乃含思凄婉，绰有晚唐之致。然骨韵特高，终非凡艳所可比，惟《湘山野录》尝称其《江南春》二首，及“野水无人渡，孤舟尽日横”二句，以为深入唐格，则殊不然。《江南春》体近填词，不止秦观之《小石调》。“野渡无人舟自横”本韦应物《西磵绝句》，准点窜一二字，改为一联，殆类生吞活剥，尤不为工。准诗自佳，此二句实非其佳处，未足据为定论也。

##### 《乖崖集》十二卷、《附录》一卷（衍圣公孔昭焕家藏本）

> 	宋张咏撰。咏事迹具《宋史》本传。其集宋代有两本。一本十卷，见於赵希弁《读书附志》，所称钱易《墓志》、李畋《语录》附於后者是也。一本十二卷，见於陈振孙《书录解题》，所称郭森卿宰崇阳刻此集，旧本十卷，今增广并《语录》为十二卷者是也。此本前有森卿序，盖即振孙所见之本。序称於世刻中增诗八篇，别附以韩琦《神道碑》、王禹偁《送宰崇阳序》、李焘《祠堂记》、项安世《北峰亭记》。今检勘并合。惟所称删次年谱别为一卷者，则已不见。盖传写有所脱佚矣。咏两莅益州，为政恩威并用，吏民畏服。平日刚方尚气，有岩岩不可犯之节。其文乃疏通平易，不为崭绝之语。其诗亦列名西昆体中。（案西昆酬唱十七人，咏名在第十一。）其《声赋》一首，穷极幽渺，梁周翰至叹为“一百年不见此作”。则亦非无意於为文者。特其光明俊伟，发於自然，故真气流露，无雕章琢句之态耳。案韩琦《神道碑》，称咏与邑人傅霖友善，登第后与傅诗有“巢由莫相笑，心不为轻肥”之句。今集中乃作七言，琦盖节用其意，故与集本不合。又案陈辅之《诗话》，称“萧林之知溧阳时，张乖崖召食，见几案一绝句云：‘独恨太平无一事，江南闲杀老尚书。’萧改‘恨’作‘幸’字。且言公功高身重，奸人侧目，以此与公全身。乖崖曰：‘萧弟一字之师也。’”云云。今考集中《游赵氏西园》诗。末联云：“方信承平无一事，淮阳闲杀老尚书”。诗中既无“恨”字、“幸”字，亦不作“江南”字，且七律而非绝句。则辅之所记，乃传闻讹异之词。又《青箱杂记》载咏《赠官妓小英歌》，今不见集中。其诗词意凡劣，决非咏之所为。殆亦吴处厚误采鄙谈，不足据也。

##### 《小畜集》三十卷（鸿胪寺少卿曹学闵家藏本）、《小畜外集》七卷（兵部侍郎纪昀家藏本）

> 	宋王禹偁撰。禹偁字元之，钜野人。太平兴国八年进士。官至翰林学士、知制诰。屡以事谪守郡，终於知蕲州。事迹具《宋史》本传。禹偁尝自次其文，以易筮之，得乾之小畜，因以名集。晁公武《读书志》、陈振孙《书录解题》皆作三十卷，与今本同。惟《宋志》作二十卷。然《宋志》荒谬最甚，不足据也。宋承五代之后，文体纤俪，禹偁始为古雅简淡之作。其奏疏尤极剀切。《宋史》采入本传者，议论皆英伟可观。在词垣时所为应制骈偶之文，亦多宏丽典赡，不愧一时作手。集凡赋二卷、诗十一卷、文十七卷。绍兴丁卯历阳沈虞卿尝刻之黄州。

> 	明代未有刊本。世多钞传其诗，而全集罕覯。故王士祯《池北偶谈》称仅见书贾以一本持售，后不可复得为憾。近时平阳赵氏始得宋本刊行。而陈振孙《书录解题》所载《外集》三百四十首，其曾孙汾所裒辑者，则久佚不传。此残本为河间纪氏阅微草堂所藏。仅存第七卷至第十三卷，而又七卷前阙数页，十三卷末《集贤钱侍郎知大名府序》惟有篇首二行，计亦当阙一两页。原帙签题，即曰《小畜外集残本》上下二册，知所传止此矣。其中《次韵和朗公见赠》诗及题下自注，“朗”字皆阙笔，知犹从宋本影抄也。凡诗四十四篇、杂文八篇、论议五篇、传三篇、箴赞颂九篇、代拟二十篇、序十二篇，共一百一篇。较原帙仅三之一。然北宋遗集，流传渐少。我皇上稽古右文，凡零篇断简，散见《永乐大典》中者，苟可编排，咸命儒臣辑录成帙，以示表章。此集原书七卷，岿然得存，是亦可宝之秘笈，不容以残阙废矣。

##### 《南阳集》六卷（永乐大典本）

> 	宋赵湘撰。湘字叔灵，其先自京兆徙家於越。至湘始家於衢，遂为西安人。

> 	登淳化三年孙何榜进士。即资政殿大学士赵抃之祖也。《宋史》抃传不著世系，故湘始末亦不具。惟苏轼为抃作碑，称湘官为庐州庐江尉。其后追赠司徒，则以抃贵推恩者也。湘著作散佚，仅《宋文鉴》载其《春夕偶作》诗一首，《剡录》载其《剡中齐唐郎中所居》诗一首，《方舆胜览》载其《方广寺石桥》诗一首，《瀛奎律髓》载其《赠水墨峦上人》、《赠张处士》诗二首，《文翰类选》载其《秋夜集李式西斋》诗一首，《云门集》载其《别耶溪诸叔》诗一首，《烂柯山志》载其《游烂柯山》诗一首。馀悉不传。并《南阳集》之名，知者亦罕。惟《永乐大典》所载诗文颇夥，裒之尚可成帙。北宋遗集，传者日稀，是亦难覯之秘本矣。案元方回作《罗寿可诗序》，称宋刬五代旧习，诗有白体、昆体、晚唐体。其晚唐一体，九僧最迫真。寇莱公、林和靖、魏仲先父子、潘逍遥、赵清献之祖凡数家，深涵茂育，气势极盛。又回所选《瀛奎律髓》评湘《赠张处士诗》曰：“清献家审言如此，宜乎乃孙之诗如其人之清，有自来哉”云云。其推挹湘者甚至。然回录湘二诗，皆取其体近江西者，殊不尽湘所长。今以《永乐大典》所载观之，大抵运意清新，而风骨不失苍秀。虽源出姚合，实与彫镂琐碎、务趋僻涩者迥殊。其古文亦扫除排偶，有李翱、皇甫湜、孙樵之遗，非五季诸家所可及。沈埋晦蚀几数百年，今逢圣代右文，复得掇拾散亡，表见於世。岂非其精神足以不朽，故光气终莫可掩欤！其中《扬子三辨》一篇，推重扬雄，颇为过当。

> 	然孙复、司马光亦同此失。盖北宋儒者所见如斯，不能独为湘责，知其所短则可矣。据方回称清献漕益路时，宋景文序《叔灵集》，欧阳公跋亦称之。是原集实抃所编。今其目次已不可考，谨分类排订，釐为六卷。

##### 《武夷新集》二十卷（江苏巡抚采进本）

> 	宋杨亿撰。亿有《历代铨政要略》，已著录。《宋史》亿本传载，所著有《括苍》、《武夷》、《颍阴》、《韩城》、《退居》、《汝阳》、《蓬山》、《冠鼇》诸集，及《内外制》、《刀笔》。《艺文志》所著录者，惟《蓬山集》五十四卷、《武夷新编集》二十卷、《颍阴集》二十卷、《刀笔集》二十卷、《别集》十二卷、《汝阳杂编》二十卷、《銮坡遗札》二十卷。较本传所载，已不相符。陈氏《书录解题》谓亿所著共一百九十四卷。《馆阁书目》犹有一百四十六卷。今俱亡佚，所存者独《武夷新集》及《别集》而已。《武夷新集》者，亿景德丙午入翰林，明年辑其十年以来诗笔而自序之。《别集》者，避谗归阳翟时作也。此本但有《武夷新集》，则《别集》又亡矣。别本或题曰《杨大年全集》，误也。凡诗五卷、杂文十五卷。大致宗法李商隐，而时际昇平，舂容典赡，无唐末五代衰飒之气。田况《儒林公议》称，亿在两禁，变文章之体，刘筠、钱惟演辈皆从而斅之，时号“杨刘”。三人以诗更相属和，极一时之丽。惟石介不以为然，至作怪说以讥之，见所著《徂徕集》中。近时吴之振作《宋诗钞》，遂置亿集不录，未免随声附和。观苏轼深以介说为谬，至形之於奏牍，知文章之不可以一格限矣。

##### 《和靖诗集》四卷（安徽巡抚采进本）

> 	宋林逋撰。逋事迹具《宋史隐逸传》。其诗澄澹高逸，如其为人。史称其就稿辄弃去，好事者往往窃记之。今所传尚三百馀篇。兹集篇数与本传相合，盖当时所收止此。其他逸句，往往散见於说部及真迹中。刘克庄《后村诗话》谓逋一生苦吟，自摘出五言十三联。今惟五联见集中。如“隐非唐甲子，病有晋春秋”、“水天云黑白，霜野树青红”、“风回时带溜，烟远忽藏村”及郭索钩辀之联，皆不在焉。七言十七联，集逸其三。使非有《摘句图》旁证，则皆成逸诗矣。今《摘句图》亦不传，则其失於编辑者固不少也。是集前有皇祐五年梅尧臣序，康熙中长洲吴调元校刊之。后附《省心录》一卷，实李邦献所作，误以为逋。今为考辨釐正，别著录子部中，而此集则削之不载焉。

##### 《穆参军集》三卷、附录《遗事》一卷（大学士于敏中家藏本）

> 	宋穆修撰。修字伯长，郓州人。苏舜钦集有修哀文，称其咸平中举进士得出身。而集中《上颍州刘侍郎书》称某以大中祥符中窃进士第。邵伯温《易学辨惑》亦称修为祥符二年梁固榜进士。《宋史》本传又云，真宗东封，诏举齐、鲁经行之士，修预选，赐进士出身。所述小异，似当以自叙为确也。修初授泰州司理参军，以伉直为通判秦应所诬构，贬池州。再逢恩，徙颍、蔡二州文学掾。明道元年病卒，宋人皆谓之穆参军，从其初官也。修受数学於陈抟，《先天图》之窜入儒家，自修始。其文章则莫考所师承，而欧阳修《论尹洙墓志书》谓其学古文在洙前。《朱子名臣言行录》亦称洙学古文於修，而邵伯温《辨惑》称修家有唐本韩柳集，募工镂版，今《柳宗元集》尚有修后序。盖天资高迈，沿溯於韩、柳而自得之。宋之古文，实柳开与修为倡。然开之学，及身而止。修则一传为尹洙，再传为欧阳修，而宋之文章於斯极盛。则其功亦不鲜矣。据苏舜钦哀文，称访其遗文，惟得《任中正尚书家庙碑》、《静胜亭记》、《徐生昌墓志》、《蔡州塔记》四篇，不能成卷。祖无择集有修集序，称其遗文於嗣子照得诗五十六，书序记志祭文总二十，次为三卷。其序作於庆历三年。所刻诗文之数与今本合，盖此集犹无择所编之旧也。王得臣《尘史》述史骧之言，讥其作《巨盗》诗以刺丁谓，为有累於道。考邵伯温《辨惑》载修於丁谓为贫贱交。谓后贵，修乃不与之揖。

> 	谓衔之，颇为所轧，修集中《闻报自崖徙雷》一章，即为谓作。则骧所谓累於道者，病其挟私怨耳。然其诗排斥奸邪，尚不致乖於公义，未可深非。又叶适《水心集》讥吕祖谦《宋文鉴》所收修《法相院钟记》、《静胜亭记》二篇为腐败粗涩，亦言之已甚。惟第三卷之首载《亳州魏武帝帐庙记》一篇，称“曹操建休功，定中土，垂光显盛大之业於来世”。又称“惟帝之雄，使天济其勇，尚延数年之位，岂强吴、庸蜀之不平”！又称“至今千年下，观其书，犹震惕耳目，悚动毛发，使人凛其遗风馀烈”。又称“高祖於丰、沛，光武於南阳，庙象咸存，威德弗泯。其次则谯庙也”云云。其奖篡助逆，可谓大乖於名教。至述守臣之言，有“吾临此州，不能导尔小民心知所奉，是亦吾过”云云。显然以乱贼导天下，尤为悖理。尹洙《春秋》之学称受於修，是於《春秋》为何义乎！自南宋以来，无一人能摘其谬，殊不可解。今承睿鉴指示，使纲常大义，顺逆昭然，允足立天经而定人纪，岂可使之仍厕简牍，贻玷汗青！谨刊除此文，以彰衮钺。其他作则仍录之，用不没其古文一脉荜路蓝缕之功。旧本前有刘清之序，佚而不载。今从《龙学集》补录。《遗事》一卷，不知何人所编，亦附载备考。诸家钞本或称《河南穆先生文集》，或称《穆参军集》。祖无择序则称《河南穆公集》。参差不一。今考《文献通考》以《穆参军集》著录，盖南宋时通用此名。今从之焉。

##### 《晏元献遗文》一卷（江西巡抚采进本）

> 	宋晏殊撰。殊有《类要》，已著录，《东都事略》称殊有文集二百四十卷。

> 	《中兴书目》作九十四卷。《文献通考》载《临川集》三十卷，《紫薇集》一卷。

> 	陈振孙《书录解题》云：“其五世孙大正，为《年谱》一卷。言先元献尝自差次起儒馆至学士为《临川集》三十卷。起枢廷至宰席为《二府集》二十五卷”云云。

> 	今皆不传。此本为国朝康熙中慈谿胡亦堂所辑。仅文六篇、诗六首。馀皆诗馀。

> 	殊当北宋盛时，日与诸名士文酒唱和，其零章断什，往往散见诸书。如《复斋漫录》、《古今岁时杂咏》、《侯鲭录》、《西清诗话》所载诸诗，此本皆未收入，未为完备。然殊在北宋，号曰能文。虽二宋之作，亦资其点定。如《能改斋漫录》所记“白雪久残梁复道，黄头闲守汉楼船”者，其推重可以想见。原集既已无存，则此裒辑之编，仅存什一於千百者，亦不能不录备一家矣。

##### 《文庄集》三十六卷（永乐大典本）

> 	宋夏竦撰。竦有《古文四声韵》，已著录。其集本一百卷，《宋史艺文志》著录，今已不传。兹据《永乐大典》所载，兼以他书附益之，尚得诗文三十六卷。

> 	竦之为人无足取。其文章则词藻赡逸，风骨高秀，尚有燕、许轨范。《归田录》、《青箱杂记》、《东轩笔录》、《中山诗话》、《玉海》、《困学纪闻》诸书皆称引之。吕祖谦编《文鉴》，亦颇采录。盖其文可取，不以其人废矣。集中多朝廷典册之文。盖所长特在於是。所载事迹如太宗为京兆尹时召见魏咸信事在乾德五年，而史以为在开宝中。澶渊河清见底事在端拱元年，而史以为在雍熙四年。

> 	竦之直集贤院以献文得官，而史以为自通判召入。凡斯之类，皆足以订《宋史》之讹。他若李昉之追封韩国公、王曾之为兵部郎中、鲁宗道之为给事中、任中正之为右谏议大夫，史皆失书。凡斯之类，亦足补《宋史》之阙。盖托克托等年远传闻，不及竦纪录时事为得其实也。集中表奏有代王曾、王旦、寇准诸人作者。

> 	考之史传，竦在洪州，能断妖巫，毁淫祠。仁宗时增设贤良等六科，复百官转对，置理检使，亦皆竦所发。好水川之事，议者归咎韩琦，竦於任福衣带中得琦檄奏之，明其非罪。则竦虽巧忮，较之丁谓、王钦若辈，尚稍稍有间，故正人尚肯假手欤。抑或为所笼络，当时尚未遽悟其奸也。竦学赅洽，百家及二氏之书，皆能通贯。故其文徵引奥博，传写者不得其解，往往舛讹。今参考诸书，为之是正，各附案语以明之。其不可尽考者，则姑仍其旧，从阙疑之义焉。

##### 《春卿遗稿》一卷（编修汪如藻家藏本）

> 	宋蒋堂撰。堂字希鲁，宜兴人。大中祥符五年擢进士第。仁宗朝历官左谏议大夫，知苏州。改给事中，仍知州事。后以礼部侍郎致仕，因家於苏。事迹具《宋史》本传。案胡宿《文恭集》有堂神道碑，称堂以皇祐六年卒，赠吏部侍郎。

> 	此集题曰“春卿”，仍举其致仕之官，所未详也。碑称其有高情，富清藻，多所缀述，尤邃於诗。其间所得，往往清绝。善作尺牍，思致简诣。时人得之，藏为名笔。及退居林下，神机日旺。虽饮食寝处，未尝忘诗，亦天性然。有文集二十卷。本传亦称其好学工文词，尤嗜作诗。与碑文合。所载文集卷数亦同。然原集今不传。此本乃明天启中堂二十世孙鐄掇拾佚稿而成。凡赋一篇、诗三十七篇、记一篇，不及原集十分之一。其间惟诗独多。则碑所云尤邃於诗者信也。其诗虽兴象不深，而平正通达，无雕镂纤琐之习。北宋遗集，流传日少，录之亦可备一家焉。

##### 《东观集》十卷（两江总督采进本）

> 	宋魏野撰。野字仲先，号草堂居士。先世蜀人，徙於陕州。真宗闻其名，召之，不出。天禧三年卒，赠秘书省著作郎。事迹具《宋史隐逸传》。野与林逋同时。身后之名，不及逋装点湖山，供后人题咏。而当时则声价出逋上。《渑水燕谈》载：“真宗西祀汾阴，至遣人图画所居。”《宋史》本传载：“大中祥符初，辽使至宋，言本国得野《草堂集》上帙，愿求全部。”《续湘山野录》载：“长安名姬添苏得野一诗，至署於堂壁，夸鬻於人。”则倾动一时可想也。据天圣元年薛田所作集序，野先有《草堂集》行在人间。《宋史》亦称野《草堂集》十卷。则十卷者野旧本也。序又称其子闲以新旧诗三百篇混而编之，汇为七卷。

> 	因取赠典命之曰《钜鹿东观集》。则《东观集》者，闲所重编七卷之本也。此本凡诗三百五十九首，题曰《东观集》，而乃作十卷。未喻其故。岂序文误十为七欤！别有《东观集补遗》三卷，出杭州汪氏家，前后无序跋，不知何人所辑。今核所载诗一百十九首，即此本之四卷至六卷。盖书贾作伪之本，不足为据。或疑除此三卷，正合薛田序七卷之数，当为后人所合并。不知除此一百一十九首，则七卷仅诗二百四十首，与田序三百首之说仍不相合。知决不然矣。野在宋初，其诗尚仍五代旧格，未能及林逋之超诣。而胸次不俗，故究无龌龊凡鄙之气。较杨朴《咏蓑》诸篇固无多让。赵与虤《娱书堂诗话》曰：“魏仲先诗冲淡闲逸，前辈称其警句甚多。《上陈使君》云：‘忧民如有病，见客似无官。’形容甚切，余喜诵之”云云。亦录隐逸诗者所不废矣。

##### 《宋元宪集》四十卷（永乐大典本）

> 	宋宋庠撰。史称庠所著有《国语补音》三卷、《纪年通谱》十二卷、《别集》四十卷、《掖垣丛志》三卷、《尊号录》一卷。今惟《国语补音》有传本，已著录。馀书与文集并佚。国朝厉鹗编《宋诗纪事》，仅采掇《西清诗话》、《侯鲭录》、《合璧事类》、《杨州府志》所载得诗八首，则海内绝无其本已三四百年矣。《永乐大典》修於明初，距宋末仅百馀年，旧刻犹存，故得以采录。而庠文章淹雅，可取者多，故所载特为繁富。今以类排比，仍可得四十卷，疑当时全部收入也。方回《瀛奎律髓》载：“夏竦守安州日，庠兄弟以布衣游学，席上各赋《落花诗》。竦以为有台辅器。”赵令畤《侯鲭录》亦云：“二宋《落花诗》，为时脍炙。”今考庠诗所谓“汉皋佩冷临江失，金谷楼危到地香”、祁诗所谓“将飞更作回风舞，已落犹成半面妆”者，特晚唐浓丽之格，实不尽其所长。

> 	祁集有和庠《赴镇圃田游西池作》，极称其“长杨猎近寒罴吼，太液歌残瑞鹄飞”句，叹其警迈。蔡绦《西清诗话》亦称之。又载其《许昌西湖》诗“凿开鱼鸟忘情地，展尽江湖极目天”，旷古未有。然集中名章隽句，络绎纷披，固不止是数联也。文章多馆阁之作，皆温雅瑰丽，沨沨乎治世之音。盖文章至五季而极弊。北宋诸家，各奋起振作，以追复唐贤之旧。穆修、柳开以至尹洙、欧阳修，则沿洄韩、柳之波。庠兄弟则方驾燕、许之轨。譬诸贾、董、枚、马，体制各殊，而同为汉京之极盛。固不必论甘而忌辛，是丹而非素矣。陈振孙称“景文清约庄重，不逮其兄，以此不至公辅”。今观其集，庠有沉博之气，而祁多新警之思，其气象亦复小殊。所谓文章关乎器识者欤！《书录解题》载是集作四十四卷，与史不合。然《文献通考》亦作四十四卷，似非讹舛。疑别本以《掖垣丛志》三卷、《尊号录》一卷编入集中，共成此数。唐、宋诸集往往有兼收杂著例也。《通考》於是集之下又附注曰：“一作《湜中集》二十卷。”其名又异。然《永乐大典》实只标《宋元宪集》，则非《湜中集》明甚。故今仍旧目，不取《通考》之名焉。

##### 《宋景文集》六十二卷、《补遗》二卷、《附录》一卷（永乐大典本）

> 	宋宋祁撰。祁有《益部方物略》，已著录。晁公武《读书志》谓祁诗文多奇字，证以苏轼诗“渊源皆有考，奇险或难句”之语。以今观之，殆以祁撰《唐书》彫琢劖削，务为艰涩，故有是言。实则所著诗文博奥典雅，具有唐以前格律。

> 	残膏賸馥，沾匄靡穷，未可尽以诘屈斥也。又陈振孙《书录解题》称：“祁自言年至六十，见少时所作，皆欲烧弃。”然考祁笔记尝云：“年二十五，即见奇於宰相夏公。试礼部又见称於龙图刘公。”盖少作未尝不工，特晚岁弥为进境耳。

> 	至於举陆机之“谢华启秀”、韩愈之“陈言务去”以为为文之要，则其生平得力，具可想见矣。祁笔记又深戒其子无妄编缀作集，使后世嗤诋。然当时实已裒合成编，且非一种。据本传称集百卷。《艺文志》则称百五十卷，又有《濡削》一卷、《刀笔集》二十卷。已与本传不符。马端临《通考》亦称百五十卷。《书录解题》暨焦竑《经籍志》俱止称百卷。王偁《东都事略》则文集百卷之外，又有《广乐记》六十五卷。记载互殊，莫详孰是。陆游集载祁诗有《出麾小集》、《西州猥稿》，蜀人任渊曾与黄庭坚、陈无已二家同注。今亦不传。近人所传北宋小集中有《西州猥稿》一种，乃从《成都文类》、《瀛奎律髓》、《文翰类选》诸书采辑而成，非其原帙。兹就《永乐大典》所载，汇萃裒次，釐为六十有二卷。又旁采诸书，纂成《补遗》二卷。并以轶闻馀事各为考证，附录於末。虽未必尽还旧观，名章钜制，谅可得十之七八矣。祁兄弟俱以文学名，当时号大宋、小宋。今其兄庠遗集已从《永乐大典》采掇成编，祁集亦於蠹蚀之馀得以复见於世。虽其文章足以自传，实亦幸际圣朝表章遗佚，乃得晦而再显，同邀乙夜之观。其遭遇之奇，良非偶然也。

##### 《文恭集》五十卷、《补遗》一卷（永乐大典本）

> 	宋胡宿撰。宿字武平，常州晋陵人。天圣二年进士。历官两浙转运使，召修起居注，知制诰。由翰林学士拜枢密副使，以太子少师致仕。文恭其谥也。事迹具《宋史》本传。宿立朝以廉直著，而学问亦极该博。当时文格未变，尚沿四六骈偶之习，而宿於是体尤工。所为朝廷大制作，典重赡丽，追踪六朝。其五七言律诗，波澜壮阔，声律铿訇，亦可仿佛盛唐遗响。陈氏《书录解题》载宿集七十卷，久无传本。近人编《北宋名贤小集》，所辑仅寥寥数篇，厉鹗撰《宋诗纪事》搜罗至博，所录宿诗，亦只从志乘掇拾，未窥全豹。至金元好问选《唐诗鼓吹》，误编入宿诗二十馀首，说者遂以为唐末之人，爵里未详。今考好问所录诸诗，大半在《文恭集》内。且其中有《和朱况》一首，其人为胡氏之婿，与宿同籍常州。

> 	具见所撰《李太夫人行状》，确凿可据。好问乃不能考证，舛错至此，亦可知金、元之间，其集已罕覯矣。今惟《永乐大典》分采入各韵下者，裒而录之，计诗文一千五百馀首。虽未必尽合原目，而篇帙较富。已可什得其八九。谨以类编次，釐为五十卷。庶俾艺林好古之士得以复见完书。其有《永乐大典》失采而散见於他书者，则别加搜辑，为《补遗》一卷，附之於后焉。

##### 《武溪集》二十卷（浙江汪启淑家藏本）

> 	宋余靖撰。靖字安道，韶州曲江人。天圣二年进士。累除右正言，知制诰。

> 	出知古州，经略广西南路安抚使。预平侬智高，迁工部侍郎。英宗时官至工部尚书。谥曰襄。事迹具《宋史》本传。靖初为台谏，以申救范仲淹外贬。蔡襄因作《四贤一不肖》诗，颇涉标榜。（语详《蔡忠惠集》条下。）然实襄随众嚣譁，非靖之本志。迹其生平树立，要不失为名臣。其文章不甚著名。然狄青讨平侬智高，靖磨崖作记，以旌武功，当时咸重其文。尝奉命使辽，作《契丹官仪》一篇，颇可与史传参证。他如《论史》、《序潮》诸作，亦多斐然可观。以方驾欧、梅，固为不足。要於北宋诸人之中，固亦自成一队也。是集乃其子屯田员外郎仲荀所编，有屯田郎中周源序。凡古律诗一百二十、碑志记五十、议论箴碣表五十三、制诰九十八、判五十五、表状启七十五、祭文六。卷目与欧阳修所撰墓志相合。

> 	其奏议五卷，别为一编，今已散佚，故集中阙此体焉。历元及明，几希湮没。成化中邱濬抄自内阁，始传於世。今所行本为嘉靖甲午都御史唐胄所重刊云。

##### 《安阳集》五十卷（内府藏本）

> 	宋韩琦撰。琦事迹具《宋史》本传。其集晁公武《读书志》、陈振孙《书录解题》、《宋史艺文志》俱作五十卷。此本目次相符，盖即原本。琦历相三朝，功在社稷，生平不以文章名世。而词气典重，敷陈剀切，有垂绅正笏之风。吕祖谦编《文鉴》，录其文十首。其中如《论减省冗费》、《论西夏请和》、《论时事》、《论青苗》诸篇，皆正论凛然，足觇其大节。诗句多不事彫镂，自然高雅。

> 	“黄花晚节”一联，久为世所传诵。而其他随时抒兴，亦多寄托遥深。江少虞《事实类苑》称：“琦作《喜雪》一联云：‘危石盖深盐虎陷，老枝擎重玉龙寒。’人谓其身在外而自任以天下之重。”固未免涉於附会，非琦本旨。至於司马光《诗话》称：“琦罢相守北京，新进多凌侮之，琦为诗云：‘风定晓枝蝴蜨闹，雨匀春圃桔槔闲。’时人推其微婉。”强至《韩忠献遗事》称：“琦在相台，作《喜雨》诗断句云：‘须臾慰满三农望，却敛神功寂似无。’人谓此真做出相业。”

> 	则实能得其寓意。盖蕴蓄既深，故直抒胸臆，自然得风雅之遗，固不徒以风云月露为工矣。《名臣言行录》载：“司马光辞枢副时，琦有书与文彦博。”《东莱诗话》载：“是时亦有二书与光。”吴师道《礼部诗话》载：“琦手书《早夏》三诗，备萧散闲適之趣。”皆《安阳集》所无。又陆游《渭南集》有《韩忠献帖跋》，称“西夏犯边，琦当御戎重任，后入辅帷幄，陈谟画策，驾驭人才，观此帖可见。”今集中亦未载入。盖编次犹有所脱遗也。此集之后，旧附家传十卷，别录、遗事各一卷。检验《通考》三书，本各自为目，乃后人汇而附之。今仍釐原帙，别著录於史部，从其类焉。

##### 《文正集》二十卷、《别集》四卷、《补编》五卷（江苏巡抚采进本）

> 	宋范仲淹撰。仲淹有《奏议》，已著录。是编本名曰《丹阳集》，凡诗赋五卷，二百六十八首；杂文十五卷，一百六十五首。元祐四年苏轼为之序。淳熙丙午鄱阳从事綦焕校定旧刻，又得诗文三十七篇，为《遗集》附於后。即今《别集》。

> 	其《补编》五卷，则国朝康熙中仲淹裔孙能濬所搜辑也。仲淹人品事业，卓绝一时，本不借文章以传。而贯通经术，明达政体，凡所论著，一一皆有本之言。固非虚饰词藻者所能，亦非高谈心性者所及。苏轼称其天圣中所上《执政万言书》，天下传诵。考其平生所为，无出此者。盖行求无愧於圣贤，学求有济於天下。古之所谓大儒者，有体有用，不过如此。初不必说太极，衍先天，而后谓之能闻圣道；亦不必讲封建，议井田，而后谓之不愧王佐也。观仲淹之人与仲淹之文，可以知空言实效之分矣。

##### 《河南集》二十七卷（两淮马裕家藏本）

> 	宋尹洙撰。洙有《五代春秋》，已著录。洙为人内刚外和，能以义自守。久历边塞，灼知情形。凡所措置，多有成效。其没也，欧阳修为墓志，韩琦为墓表，而范仲淹为序其集。其为正人君子所重，与田锡相等。至所为文章，古峭劲洁，继柳开、穆修之后，一挽五季浮靡之习，尤卓然可以自传。邵伯温《闻见录》称：“钱惟演守西都，起双桂楼，建临园驿，命欧阳修及洙作记。修文千馀言，洙止用五百字。修服其简古。”又称“修早工偶俪之文，及官河南，始得洙，乃出韩退之之文学之。盖修与洙文虽不同，而修为古文则居洙后也”云云。盖有宋古文，修为巨擘，而洙实开其先。故所作具有原本。自修文盛行，洙名转为所掩。然洙文具在，亦乌可尽没其功也。集凡二十七卷，与《宋史艺文志》所载合。晁公武《郡斋读书志》云二十卷者，盖传写之脱漏。其《双桂楼》、《临园驿记》集中未载，当由编录之时已佚其稿矣。

##### 《孙明复小集》一卷（兵部侍郎纪昀家藏本）

> 	宋孙复撰。复有《春秋尊王发微》，已著录。案《文献通考》载孙复《睢阳子集》十卷。《宋史艺文志》亦同。此本出自泰安赵国麟家，仅文十九篇、诗三篇，附以欧阳修所作墓志一篇。盖从《宋文鉴》、《宋文选》诸书钞撮而成，十不存一。然复集久佚，得此犹见其梗概。苏辙《欧阳修墓碑》载：“修谓於文得尹师鲁、孙明复，而意犹不足。”盖宋初承五代之敝，文体卑靡。穆修、柳开始追古格，复与尹洙继之。风气初开，菁华未盛。故修之言云尔。然复之文，根柢经术，谨严峭洁，卓然为儒者之言。与欧、苏、曾、王千变万化，务极文章之能事者，又别为一格。修之所言，似未可概执也。至於扬雄过为溢美，谓其《太玄》之作非以准《易》，乃以嫉莽。则白圭之玷，亦不必为复讳矣。

##### 《徂徕集》二十卷（江苏巡抚采进本）

> 	宋石介撰。介字守道，兖州奉符人，天圣八年进士及第。初授嘉州判官。后以直集贤院出通判濮州。事迹具《宋史》本传。初，介尝躬耕徂徕山下，人以徂徕先生称之，因以名集。介深恶五季以后文格卑靡，故集中极推柳开之功，而复作怪说以排杨亿，其文章宗旨，可以想见。虽主持太过，抑扬皆不得其平，要亦戛然自为者。王士祯《池北偶谈》称其倔强劲质，有唐人风。较胜柳、穆二家，而终未脱草昧之气，亦笃论也。欧阳修作介墓志，称所为文章曰：“某集者若干卷。”又曰：“某集者若干卷。”凡重言之，似原集当分为二部。此本统名《徂徕集》，殆后人所合编欤？第四卷内《寄元均叔仁》、《读易堂》、《永轩》、《暂憩》四诗，有录无书，则传写脱佚，亦非尽其旧矣。介传孙复之学，毅然以天下是非为己任。然客气太深，名心太重，不免流於诡激。王偁《东都事略》记仁宗时罢吕夷简、夏竦，而进章得象、晏殊、贾昌朝、杜衍、范仲淹、韩琦、富弼、王素、欧阳修、余靖诸人。介时为国子直讲，因作《庆历圣德诗》，以褒贬忠佞。其诗今载集中。盖仿韩愈《元和圣德诗》体。然唐宪宗削平淮、蔡，功在社稷，愈仿《雅颂》以纪功，是其职也。至於贤奸黜陟，权在朝廷，非儒官所应议。且其人见在，非盖棺论定之时。迹涉嫌疑，尤不当播诸简牍，以分恩怨。厥后欧阳修、司马光朋党之祸屡兴，苏轼、黄庭坚文字之狱迭起，实介有以先导其波。又若太学诸生挟持朝局，北宋之末，或至於脔割中使；南宋之末，或至於驱逐宰执。由来者渐，亦介有以倡之。史称孙复见诗，有“子祸始此”之语。是犹为一人言之，未及虑其大且远者也。虽当时以此诗得名，而其事实不可以训。故仍旧本存之，而附论其失如右。

##### 《蔡忠惠集》三十六卷（江苏巡抚采进本）

> 	宋蔡襄撰。襄有《茶录》，已著录。《宋史艺文志》载襄集六十卷、奏议十卷。《文献通考》则作十七卷。多寡悬殊，不应如是。疑《通考》以奏议十卷合於集六十卷，总为七十卷。而传刻讹舛，倒其文为十七也。然其初本世不甚传，乾道四年王十朋出知泉州，已求其本而不得。后属知兴化军锺离松访得其书，重编为三十六卷，与教授蒋邕校正鋟版，乃复行於世。陈振孙《书录解题》惟载十朋三十六卷之本。与史不符，盖以此也。元代版复散佚，明人皆未睹全帙。闽谢肇淛尝从叶向高入秘阁检寻，亦仅有目无书。万历中莆田卢廷选始得钞本於豫章俞氏，於是御史陈一元刻於南昌，析为四十卷。兴化府知府蔡善继复刻於郡署，仍为三十六卷，而附以徐<火勃>所辑《别纪》十卷。然卢本错杂少绪，陈、蔡二本均未及铨次。后其里人宋珏重为编定，而不及全刻，仅刻其诗集以行。雍正甲寅，襄裔孙廷魁又裒次重刻，是为今本。观十朋序称所编凡古律诗三百七十首、奏议六十四首、杂文五百八十四首，则已合奏议於集中。又称尝於张唐英《仁英政要》见所作《四贤一不肖》诗，而集中不载，乃补置於卷首。又称奏议之切直、旧所不载者并编之。则十朋颇有所增益，已非初本之旧。今本不以《四贤一不肖》诗弁首，又非十朋之旧。然据目录末徐居敬跋，则此本仅古今体诗从宋珏本更其旧第。其馀惟删除十五卷、十九卷内重见之《请用韩琦、范仲淹奏》一篇而已。则与十朋旧本亦无大异同也。襄於仁宗朝危言谠论，持正不挠。一时号为名臣，不但以书法名一世。其诗文亦光明磊落，如其为人。惟其为秘阁校勘时，以《四贤一不肖》诗得名，《宋史》载之本传，以为美谈。今考其时范仲淹以言事去国，余靖论救之，尹洙亦上书请与同贬，欧阳修又移书责司谏高若讷，均坐谴贬谪。

> 	襄时为秘阁校勘，因作是诗，至刊刻模印，为辽使所鬻。夫一人去国，众人譁然而争之，章疏交於上，讽刺作於下。此其意虽出於公，而其迹已近於党。北宋门户之祸，实从此胚胎。且宋代之制，虽小臣亦得上书，襄既以朝廷赏罚为不公，何难稽首青蒲，正言悟主？乃仅作为歌诗，使万口流传，贻侮邻国，於事理尤为不宜，襄平生著作，确有可传。惟此五篇，不可为训。欧阳修作襄墓志，削此一事不书。其自编《居士集》，亦削去《与高司谏书》不载。岂非晚年客气渐平，知其过当欤？王十朋续收入集，殆非襄志。读是集者固当分别观之，未可循声而和也。

##### 《祠部集》三十六卷（永乐大典本）

> 	宋强至撰。至有《韩忠献遗事》，已著录。《宋史艺文志》载至《祠部集》四十卷。《文渊阁书目》尚著於录，其后遂湮没不传。近时厉鹗撰《宋诗纪事》，仅从高似孙《蟹略》、方回《瀛奎律髓》采录二诗，其他均佚不可见。今从《永乐大典》各韵中裒辑编缀，得诗文数百篇。虽原目久佚，无由知其完阙；而准计卷帙，当尚存十之八九。谨分类排纂，釐为三十六卷。稍据其出处之迹，以为论次。而曾巩原序载於《元丰类稿》者，仍录以冠篇。大抵奏牍之文，曲折疏鬯，切中事情，多有裨於世用。《杭州志》称：“韩琦出镇时，上奏及他书，皆至属稿。琦乞不散青苗钱，神宗阅之曰：‘此必强至之文也。’因出疏以示宰臣，新法几罢。”是固琦之忠诚恻怛，足以感动人主；亦至文章恳挚，有以助之矣。其诗沉郁顿挫，气格颇高，在北宋诸家之中，可自树一帜。观所作《送郭秀才序》，称初为乡试举首，赋出，四方皆传诵之。既得第，耻以赋见称，乃专力六经，发为文章。有举其赋者，辄颈涨面赤，恶其薄己。是其屏斥时蹊，力追古人。实有毅然以著作自命者。宜其以馀事为诗，亦根柢深厚若此也。

##### 《镡津集》二十二卷（浙江鲍士恭家藏本）

> 	宋释契嵩撰。契嵩姓李氏，字仲灵，藤州镡津人。庆历闲居杭州灵隐寺。

> 	皇祐间入京师，两作《万言书》上之。仁宗赐号“明教大师”。寻还山而卒。契嵩博通内典，而不自参悟其义谛。乃恃气求胜，哓哓然与儒者争。尝作《原教孝论》十馀篇，明儒、释之一贯，以与当时辟佛者抗。又作《非韩》三十篇，以力诋韩愈。又作《论原》四十篇，反覆强辨，务欲援儒以入墨。以儒理论之，固为偏驳；即以彼法论之，亦嗔痴之念太重，非所谓解脱缠缚，空种种人我相者。第就文论文，则笔力雄伟，论端锋起，实能自畅其说，亦缁徒之健於文者也。是编为明弘治己未嘉兴僧如卺所刊。凡文十九卷、诗二卷。附他人所作序赞诗题疏一卷。卷首有陈舜俞所撰《行业记》，称契嵩所著，自《定祖图》而下为《嘉祐集》、《治平集》凡百馀卷。盖兼宗门语录言之。此集仅载诗文，故止有此数。王士祯《居易录》称其诗多秀句，而云集止十三卷。是所见篇帙更少，不及此本之完备矣。

##### 《祖英集》二卷（编修汪如藻家藏本）

> 	宋释重显撰。重显字隐之，遂州李氏子。幼依普安院僧仁铣。落发后至灵隐翠峰。晚住明州雪窦。皇祐四年卒。事迹详具《僧宝传》。此编乃其诗集。前有僧文政序，称师自戾止雪窦，或先德言句，师因而颂之，或感兴怀别贻赠之作，总辑成二百二十首。末署天圣十年孟陬月。天圣十年即明道元年，是岁十一月改元，故正月犹称天圣也。重显戒行清洁，彼教称为古德。故其诗多语涉禅宗，与道潜、惠洪诸人专事吟咏者蹊迳稍别。然胸怀脱洒，韵度自高，随意所如，皆天然拔俗。五言如“静空孤鹗远，高柳一蝉新”、“草随春岸绿，风倚夜涛寒”、“片石幽笼藓，残花冷衬云”、“啼狖冲寒影，归鸿见断行”。皆绰有九僧遗意。

> 	七言绝句如《自贻》、《送僧喜禅人回山》诸篇，亦皆风致清婉，琅然可诵，固非概作禅家酸馅语也。

##### 《苏学士集》十六卷（浙江鲍士恭家藏本）

> 	宋苏舜钦撰。舜钦字子美，其先梓州人，家开封。参政易简之孙，直集贤院耆之子。景祐中进士。累迁集贤校理，监进奏院。坐事除名。后复为湖州长史而卒。事迹具《宋史》本传。是集据欧阳修序，乃舜钦没后四年，修於其妇翁杜衍家搜得遗稿编辑。修序称十五卷，晁、陈二家目并同。而此本乃十六卷，则后人又有所续入。考费衮《梁溪漫志》，载舜钦《与欧阳公辨谤书》一篇句下各有自注。论官纸事甚详，并有修附题之语。盖修编是集时，以语涉於己，引嫌避怨而删之。此本仍未收入，则尚有所佚矣。宋文体变於柳开、穆修，舜钦与尹洙实左右之。然修作洙墓志，仅称其简而有法。苏辙作修墓碑，又载修言“於文得尹洙、孙明复，犹以为未足”。而修作是集序独曰：“子美齿少於余，而余作古文，反在其后。”推挹之甚。至集中《昭应宫火疏》、《乞纳谏书诣匦疏》、《答韩维书》，《宋史》皆载之本传。刘克庄《后村诗话》称“其歌行雄放於梅尧臣，轩昂不羁，如其为人。及蟠屈为近体，则极平夷妥帖”。其论亦允。惟称其《垂虹亭中秋月》诗“佛氏解为银色界，仙家多住月华宫”一联，胜其“金饼玉虹”之句，则殊不然。二联同一俗格，在舜钦集中为下乘，无庸置优劣也。王士祯《池北偶谈》颇讥其《及第后与同年宴李丞相宅》诗。然宋初去唐未远，犹沿贵重进士之馀习，亦未可以是深病之。存而不论可矣。

##### 《苏魏公集》七十二卷（浙江鲍士恭家藏本）

> 	宋苏颂撰。颂字子容，南安人，徙居丹阳。庆历二年进士。官至右仆射同中书门下平章事，罢为集禧观使。徽宗立，进太子太保，累爵赵郡公。卒赠司空、魏国公。事迹具《宋史》本传。集为其子携所编。《宋史艺文志》、陈振孙《书录解题》皆作七十二卷。今本与之相合，盖犹原帙。惟《艺文志》尚载有《外集》一卷，而今本无之，则其书已佚也。史称颂天性仁厚，宇量恢廓，在哲宗时称为贤相。平生嗜学，自书契以来，经史九流百家之说，至於图纬阴阳五行律吕星宫等法，山经本草，无所不通。叶梦得《石林燕语》亦载“颂为试官，因神宗问暨陶之姓，颂引《三国志》证其当从入声，不当从洎音。神宗甚喜”。是其学本博洽，故发之於文，亦多清丽雄赡，卓然可为典则。《石林燕语》又称“神宗用吕公著为中丞，召颂使就曾公亮第中草制”。又称“颂为晏殊谥议，以其能荐范仲淹、富弼，比之胡广、谢安”。又称“颂过省时，以《历者天地之大纪赋》为本场魁。既登第，遂留意天文术数之学”。陆游《老学菴笔记》又引颂“起草才多封卷速，把麻人众引声长”之句，以证当时宣麻之制。徐度《却扫编》又称“颂奉使契丹，文彦博留守北京，与之宴。问魏收逋峭难为之语何谓。颂言梁上小柱名，取曲折之义。因即席作诗以献”。今检是集，凡诸家所举各篇。悉在其中。足知完本尚存，无所阙佚。而颂文翰之美，单词只句，脍炙人口，即此亦可见其概矣。

##### 《华阳集》六十卷、《附录》十卷（永乐大典本）

> 	宋王珪撰。珪字禹玉，成都华阳人。后徙舒。举庆历二年进士第二。授大理评事。累官翰林学士、知开封府，兼侍读学士。神宗时拜尚书左仆射门下侍郎。

> 	哲宗即位，封岐国公。卒赠太师，谥文恭。事迹具《宋史》本传。珪少掇高科，以文章致位通显。不出国门而致参预大政。词人荣遇，盖罕其比。晚居相位，惟务持禄固宠。与蔡确朋比，沮司马光。复依阿时局，倡兴西夏之役。大为物论所不予。人品事业，皆无可取。然其文章则博赡瑰丽，自成一家。计其登翰苑、掌文诰者几二十年，朝廷大典策，皆出其手。故其多而且工者，以骈俪之作为最。

> 	揖让於二宋之间，可无愧色。王铚、谢伋、陆游、杨万里等往往称之，殆非虚美。其诗以富丽为主，故王直方《诗话》载时人有至宝丹之目，以好用金玉锦绣字也。然其掞藻敷华，细润熨贴，精思锻炼，具有炉锤。名贵之篇，实复不少，正不独葛立方、方回所称《明堂庆成》、《上元应制》诸篇为工妙独绝矣。集本一百卷，诸家著录皆同。自明以来，久已湮没。仅《宋文鉴》、《文翰类选》等书略载数篇。今从《永乐大典》各韵中裒掇排比，所存诗文尚夥，而内外制草为尤备。其生平高文典册，大约已罕所遗佚。谨依类编次，厘为六十卷。其遗闻逸事，与后人评论之语，见於他书者，亦详加蒐辑。别为《附录》十卷。系之集末，用资考核。至其中有青词、密词、道场文、斋文、乐语之类，虽属当时沿用之体，而究非文章正轨，不可为训。今以原集所有，姑附存之。而刊本则概加删削焉。

##### 《古灵集》二十五卷（福建巡抚采进本）

> 	宋陈襄撰。襄有《州县提纲》，已著录。襄生平最可传者，一在熙宁中劾王安石，并极论新法。反覆陈奏，若目睹后来之弊。其文今具载集中。一在居经筵时神宗访以人才，遂条上所知司马光、韩维、吕公著、苏颂、孙觉、李常、范纯仁、苏轼、孙洙、王存、顾临、林希、李思忠、傅尧俞、王安国、刘挚、虞太熙、程颢、刘载、薛昌期、张载、苏辙、孔文仲、吴贲、吴恕、林英、孙奕、林旦、邹何、唐坰、郑侠等三十三人。其时或在庶僚，或在谪籍，而一一品题，各肖其真。内惟林希一人后来附和时局，自隳生平。馀则硕学名臣，后先接踵。人伦之鉴，可谓罕与等夷。其文今为集中压卷。而叶祖洽作行状，孙觉作墓志，陈瓘作祠记，惟盛称其兴学育才，勤於吏治，皆不及荐贤一事。於争新法事亦仅约略一二语。盖其时党祸初起，讳而不著也。他如陆佃博洽典礼，则荐之，不以王安石之门客而岐视；刘攽轻脱嘲弄，则弹之，亦不以苏轼等之密友而徇隐。皆是是非非，不立门户之见。乃国史本传亦并削不书。微是集之存，几无以见其心术之公矣。集内有《代贺明堂礼成表》三篇，一为崇国夫人等，一为内省宫正以下，一为脩仪婉容等，并有批答三篇，亦载集内。盖当日率由旧典。体例如斯。固与江总《代陈六宫谢表》等於狎客者，其事不同。其词气严重，亦非江表轻艳之比。

> 	则人品邪正之殊也。集为其子绍夫所编，以襄居侯官之古灵村，因以名其诗文。

> 	叶祖洽作行状，称襄於六经之义自有所得，方将营一邱之地，著书以自见其志，志竟不遂，故其生平所作文集止二十五卷。与今本卷数相符。王士祯《居易录》称《古灵集》二十卷，盖所见乃谢氏抄本，非其完帙。惟其称冠以绍兴元年求贤手诏者，与李纲序合。此本不载，盖传写佚之。纲序称其性理之学，庶乎子思、孟子，其言太过。至谓诗篇平淡如韦应物，文词高古如韩愈，论事明白激切如陆贽。虽亦稍觉溢量，然核其所作，固约略近之矣。

##### 《伐檀集》二卷（两淮马裕家藏本）

> 	宋黄庶撰。庶字亚夫，分宁人。庆历二年进士。历佐一府三州，皆为从事。

> 	后终於摄知康州。黄庭坚之父也。江西诗派奉庭坚为初祖，而庭坚之学韩愈，实自庶倡之。其《和柳子玉十咏》中《怪石》一首，最为世所传诵。然集中古体诸诗，并戛戛自造，不蹈陈因。虽魄力不及庭坚之雄阔；运用古事，镕铸翦裁，亦不及庭坚之工巧；而生新矫拔，则取径略同。先河后海，其渊源要有自也。惟开卷近体诸诗，乃多不工。观集中《吕造许昌十咏后序》，称“造天圣中为许昌掾，取境内古迹之著者为十咏。其时文章用声律最盛，哇淫破碎不可读，其於诗尤甚。

> 	士出於其间，为词章能主意思而不流者，固少而最难”云云。然则庶当西昆体盛行之时，颇有意矫其流弊。故《谢崔相之示诗稿》一首，有“淡泊路久茀，共约锄榛菅”之句。《拟欧阳舍人古篆》一首，有“苏梅鸾凤相上下，鄙语燕雀何能群”之句。（原注苏子美、梅圣俞同有此诗。）而其古文一卷，亦古质简劲，颇具韩愈规格，不屑为骈偶纤浓之词。其不甚加意於近体，盖由於此，非其才有不逮也。其集自宋以来，即刻附《山谷集》末。然子虽齐圣，不先父食，古有明训。

> 	列父诗於子集之末。於义终为未协。故今析之，别著录焉。

##### 《传家集》八十卷（江苏巡抚采进本）

> 	宋司马光撰。光有《温公易说》，已著录。是集凡赋一卷，诗十四卷，杂文五十六卷，题跋、《疑孟》、《史剡》共一卷，《迂书》一卷，壶格、策问、乐词共一卷，志三卷，碑、行状、墓表、哀辞共一卷，祭文一卷。光大儒名臣，固不以词章为重。然即以文论，其气象亦包括诸家，凌跨一代。邵伯温《闻见录》记王安石推其文类西汉，语殆不诬。伯温又称“光除知制诰，自云不善为四六，神宗许其用古文体”。今案集中诸诏，亦有用俪体者，但语自质实，不以骈丽为工耳，邵博《闻见后录》称光《辞枢密副使疏》《传家集》不载，博独记之。熙宁中光常论西夏事，其疏亦不传，惟略见於《元城语录》中。又《论张载私谥》一书，载《张子全书》之首，称真迹在杨时家，本集不载。则亦颇有散佚矣。光所作《疑孟》，今载集中。元白珽《湛渊静语》谓为王安石而发。考《孟子》之表章为经，实自王安石始。或意见相激，务与相反，亦事理所有。疑珽必有所受之，亦可存以备一说也。

##### 《清献集》十卷（副都御史黄登贤家藏本）

> 	宋赵抃撰。抃事迹具《宋史》本传。是集诗文各五卷，前有天台陈仁玉序。

> 	乃从宋嘉定中旧本重刊。所载多关时事。其《劾陈执中、王拱辰疏》，皆七八上，可以知其伉直。而宋庠、范镇亦皆见之弹章。古所称群而不党，抃庶几焉。其诗谐婉多姿，乃不类其为人。王士祯《居易录》称其五言律中《暖风》一首、《芳草》一首、《杜鹃》一首、《寒食》一首、《观水》一首，谓数诗掩卷读之，岂复知铁面者所为！案皮日休《桃花赋序》称：“宋广平铁心石肠，而所作《梅花赋》轻便富艳，得南朝徐庾体。”抃之诗情，殆亦是类矣。

### 一百五十三 集部六

#### 别集类六△《旴江集》三十七卷、《年谱》一卷、《外集》三卷（浙江孙仰曾家藏本）

> 	宋李覯撰。覯字泰伯，建昌南城人。皇祐初以荐授太学助教。终海门主簿、太学说书。事迹具《宋史儒林传》。考覯年谱，称庆历三年癸未，集《退居类稿》十二卷。又皇祐四年庚辰，集《皇祐续稿》八卷。此集为明南城左赞所编。

> 	凡诗文杂著三十七卷，前列年谱一卷，后以制诰、荐章之类为外集三卷。盖非当日之旧。宋人多称覯不喜《孟子》，余允文《尊孟辨》中载覯常语十七条。而此集所载仅《仲尼之徒无道桓文之事》及《伊尹废太甲》、《周公封鲁》三条。盖赞讳而删之。集首载祖无择《退居类稿序》，特以孟子比覯。又集中《答李观书》云：“孟氏、荀、扬醇疵之说不可复轻重。”其他文中亦颇引及《孟子》，与宋人所记种种相反。以所删常语推之，毋亦赞所窜乱欤？覯文格次於欧、曾，其论治体，悉可见於实用。故朱子谓覯文实有得於经。不喜《孟子》，特偶然偏见。

> 	与欧阳修不喜《系辞》同，可以置而不论。赞必欲委曲弥缝，务灭其迹，所见陋矣。集中《平土书》、《明堂》、《五宗》皆别有图。此本不载，则或久佚不传，未必赞所刊除也。覯在宋不以诗名。然王士祯《居易录》尝称其《王方平》、《璧月》、《梁元帝》、《送僧还庐山》、《忆钱塘江》五绝句，以为风致似义山。今观诸诗，惟《梁元帝》一首，不免伧父面目。馀皆不愧所称，亦可谓渊明之赋闲情矣。《湘山野录》载覯《望海亭席上作》一首，集中不载。考是时蔡襄守福唐，於此亭邀覯与陈烈饮。烈闻官妓唱歌，才一发声，即越墙攀树遁去。讲学家以为美谈。覯所谓“山鸟不知红粉乐，一声拍板便惊飞”者，正以嘲烈。殆亦左赞病其轻薄，讳而删之欤？

##### 《金氏文集》二卷（永乐大典本）

> 	宋金君卿撰。君卿字正叔，浮梁人。《江西通志》载：“君卿登庆历进士。

> 	累官知临川，权江西提刑。入为度支郎中。”洪迈《夷坚志》载君卿读书浮梁山一条，称其策高科，历郡守，部使者，积伐至度支郎中。与《通志》相合，然亦不详其事迹。考曾巩《元丰类稿》有《卫尉寺丞致仕金君墓志铭》一篇，乃为君卿父温叟而作。称温叟四子，君著、君佐、君卿、君佑，皆举进士。君卿以皇祐二年官秘书丞，五年官太常博士，得以褒崇其亲。其叙述颇详。又称君卿方以材自起於贱贫，欲以其所为为天下，慨然有志。则其人亦非碌碌者也。《宋史艺文志》载《金君卿集》十卷。《江西通志》作十五卷。考《永乐大典》载是集，有富临原序一篇，称临川江明仲求遗稿，编成十五卷，号《金氏文集》。则《宋志》称十卷者误矣。原本久佚。今掇拾《永乐大典》所载，仅得十之一二。然北宋文集，传者日稀，此本尤世所罕见。残珪碎璧，弥少弥珍。谨以类编次，分为上、下二卷。集中所作，有文彦博、韩琦《生日诗》，《范仲淹移镇杭州次韵诗》，《和欧阳修颍州西湖》及《芍药》二诗。是君卿所与游者，皆一代端人正士。故诗文皆清醇雅饬，犹有古风。陈灾事、贡举诸疏，剀切详明，尤为有裨世用。又如《和介甫寄安丰张公仪》一首，即用《临川集》中安丰张令修《芍陂》之韵。

> 	而据君卿诗知张宇为公仪，为李壁注所未引。又《和曾子固直言谪官者》一首，检《元丰类稿》无其原唱，知此篇为巩所自删。亦均可互资考证。富临序称君卿长於《易》，尝著《易说》、《易笺》。今并不存，独有《传易之家》一篇，具载传授本末，疑即《易说》前所载之叙录。今既无可考，姑并附於集末焉。

##### 《公是集》五十四卷（永乐大典本）

> 	宋刘敞撰。敞有《春秋传》，已著录。叶梦得《避暑录话》称敞集一百七十五卷。据其弟攽所作集序，称《公是总集》七十五卷，叙为五种。曰古诗二十卷、律诗十五卷、内集二十卷、外集十五卷、小集五卷。《文献通考》亦作七十五卷。

> 	则梦得所记为误矣。原本不传。今新喻所刻《三刘文集》，《公是集》仅四卷。

> 	大约采自《宋文鉴》者居多，而又以刘跂《赵氏金石录序》、《泰山泰篆谱序》误入集中。即攽所作《公是集序》，亦采自《文献通考》而未见其全。故注云失名。其编次疏舛可知。又钱塘吴允嘉别编《公是集》六卷，亦殊阙略。考史有之《序春秋意林》曰：“清江为二刘、三孔之乡，文献宜徵而足。今《三孔集》故在，独二刘所著毁於兵。”则其佚已久矣。惟《永乐大典》所载颇富，今裒辑排次，釐为五十四卷。疑当时重其兄弟之文，全部收入，故所存独多也。敞之谈经，虽好与先儒立异，而淹通典籍，具由心得，究非南宋诸家游谈无根者比。故其文湛深经术，具有本原。攽序称其合众美为己用，超伦类而独得，瑰伟奇特，放肆自若。又称其考百子之杂博，六经可以折衷。极帝王之治功，今日可以案行。学圣人而得其道，所以优出於前人。友于之情，虽未免推扬太过。然曾肇《曲阜集》有敞《赠特进制》曰：“经术文章，追古作者。”朱子《晦菴集》有“《墨庄记》曰：‘学士舍人兄弟，皆以文章大显於时而名后世。’”《语录》曰：“原父文才思极多，涌将出来。每作文，多法古，绝相似。有几件文字学《礼记》。《春秋说》学《公》、《穀》。”又曰：“刘侍读气平文缓，乃自经书中来。比之苏公，有高古之趣”云云。则其文词古雅，可以概见矣。晁公武《读书志》谓欧阳修尝短其文於韩琦。叶適《习学记》言亦谓敞言经旨，间以谑语酬修，积不能平。

> 	复忤韩琦。遂不得为翰林学士。盖祖公武之说。今考修草敞知制诰诏曰：“议论宏博，词章烂然。”又作其父立之墓志曰：“敞与攽皆贤而有文章。”又作敞墓志曰：“於学博，自六经百氏、古今传记，下至天文地理、卜医数术、浮屠老庄之说，无所不通。为文章尤敏赡。尝直紫薇阁，一日追封皇子、公主九人，方将下直，止马却坐，一挥九制数千言。文辞典雅，各得其体。”其铭词曰：“惟其文章灿日星，虽欲有毁知莫能。”则修亦雅重之。晁氏、叶氏所言，殆非其实欤？

##### 《彭城集》四十卷（永乐大典本）

> 	宋刘攽撰。攽字贡父。号公非。与兄敞同登庆历六年进士第。官至中书舍人。

> 	事迹具《宋史》本传。史称攽未冠通五经，博览群书。沈作喆《寓简》亦曰：“国朝六经之学，自贾文元倡之，而原父兄弟为最高。”司马光修《资治通鉴》，自辟所属，极天下之选，而任《史记》、前后《汉书》者，攽也。其知兖、亳二州，以不能奉行新法，黜监衡州盐仓。哲宗初，起知襄州。入为秘书少监。钱勰草制，极称其词艺之富。后以直龙图阁出知蔡州。孙觉、胡宗愈、苏轼、范百禄交荐之，言攽博记能文章，政事侔古循吏，身兼数器，守道不回。乃召拜中书舍人。苏轼草制，称其能读典、坟、邱、索之书，习知汉、魏、晋、唐之故。其没也，曾巩祭文有曰：“强学博敏，超绝一世。肇自载籍，孔墨百氏。太史所录，俚闻野记，延及荒外，阴阳鬼神，细大万殊，一载以身。下至律令，老吏所疑，故事旧章，盈廷不知。有问於子，归如得师。直贯傍穿，水决矢飞。一时书林，众俊并驰。满堂贤豪，视子麈挥”云云。盖一时廷评士论，莫不共推。即朱子於元祐诸人，自洛党以外多所不满。而《语录》云：“贡父文字，工於摹仿，学《公羊》、《仪礼》亦复称之。”岂非攽学问博洽，词章奥雅，有不可遏抑者乎！

> 	史载所著诸书有《文集》五十卷、《五代春秋》十五卷、《内传国语》二十卷、《经史新议》七卷、《东汉刊误》四卷、《诗话》二卷，《汉官仪》三卷、《芍药谱》三卷。今所存者自《诗话》以外，惟《东汉刊误》散附北监本《后汉书》中，近日始有刻本。《芍药谱》亦仅而不亡。《文集》则《宋史艺文志》、《文献通考》俱作六十卷。明《文渊阁书目》有《彭城集》十五册，不列卷数。

> 	今所传《三刘文集》，仅有《公非集》一卷，凡诗四首、文二十三篇。盖掇拾於散佚之馀，多所阙漏。即《宋文鉴》所选者且不尽载，其他可知。至以刘颜之《辅弼召对序》误属之攽，舛谬尤属显然，殊不足据。今检《永乐大典》所载，篇章尚富。盖即据《彭城集》收入。谨掇拾排比，厘为四十卷。较之原书，所少不过十之一二。与新编其兄敞《公是集》，钜制鸿裁，旧观几复。在北宋诸家中，可谓超轶三孔，而凭陵两宋者矣。

##### 《邕州小集》一卷（浙江鲍士恭家藏本）

> 	宋陶弼撰。弼字商翁，祁阳人。庆历中，随杨畋讨湖南瑶，以功授阳朔县主簿。历官知邕州。四迁为东上閤门使、康州团练使。《宋史》本传详叙其招纳诸蛮之迹，人称其能。黄庭坚集有弼墓志铭，亦谓其聚晚学子弟讲授六经。平生不治细故，独以文章自喜，尤号为能诗。诗文书奏十有八卷，读其书，知非碌碌者。

> 	今十八卷之本久佚，惟此集一卷尚存钞帙。所载诗仅七十三首。厉鹗《宋诗纪事》录弼诗，有《咏藕》、《咏蜨》二首，见於《合璧事类》者，兹集不载。又《湖广通志》称：“弼诗尤善言风土，《蜡茶诗》至五十韵，今亦不见集中。盖是集皆在湖南所作，故以邕州为名。其非湖南所作者，则不在此集也。其中《辰州》一首、《园中》一首，皆阙首二句。《五溪》一首，阙末二句。无别本校补，今亦仍之焉。

##### 《都官集》十四卷（永乐大典本）

> 	宋陈舜俞撰。舜俞有《庐山记》，已著录。其集乃舜俞殁后其婿周开祖所编。

> 	凡三十卷。蒋之奇为之序。庆元中，其曾孙杞以徽猷阁待制知庆元府，复刊版四明，名之曰《都官集》。楼钥为后序。原本久佚。惟《永乐大典》所载，篇什颇多。检核排比，可得十之六七。谨以类编次，益以厉鹗《宋诗纪事》、沈季友《槜李诗系》所录诗七首，釐为文十一卷、诗三卷。舜俞少学於胡瑗，长师欧阳修，而友司马光、苏轼等。毅然有经世志。所进万言策，至自比於贾生。及贬死后，轼为文哭之，称“其学术才能兼百人之器，慨然将以身任天下事。而一斥不复，士大夫识与不识皆深悲之”。今观其诗，大半为谪后所作，气格疏散，皆自抒胸臆之言。文则论时政者居多。大抵剀直敷陈，通达事体。而《三上英宗书》及《谏青苗》一疏，指摘利弊，尤为深切著明。虽不竟其用，而气节经济，均可於是见一斑矣。案《宋史》舜俞传附於张问篇末，叙述官履甚略。今考集中自言：“为天台从事，十五年中，再官天台、四明二州。”其《上唐州知郡启》注云：“时宰南阳。”又韩琦有《答陈舜俞推官》诗。司马光赠诗亦云：“他日苍生望，非徒泽寿春。”本集序云：“以光禄丞签书寿州判官。”凡此皆传所未及。又陈杞跋集后称“曾祖都官”。陈振孙《书录解题》亦云“都官员外郎”。集名实取於此，而本传乃云以屯田员外郎知山阴。诸史之中，《宋史》最为纰漏，此亦一证也。

##### 《丹渊集》四十卷、《拾遗》二卷、《年谱》一卷、《附录》二卷（浙江鲍士恭家藏本）

> 	宋文同撰。同字与可，梓潼人。汉文翁之后，故人以石室先生称之。皇祐元年进士。解褐为邛州军事判官。后历知陵州、洋州。改湖州，未上而卒。今画家称文湖州，从其终而言之也。同事迹具《宋史文苑传》。遗文五十卷，其曾孙鷟编为四十卷。庆元中曲沃家诚之守邛州，以同尝三仕於邛，多遗迹，因取其集重加釐正，而卷帙则仍其旧。所增《拾遗》二卷及卷首年谱，卷末附录司马光、苏轼等往来诗文，则诚之所辑也。同未第时即以文章受知文彦博。其诗如“美人却扇坐，羞落庭下花”诸篇，亦盛为苏轼所推。特以墨竹流传，遂为画掩，故世人不甚称之。然驰骤於黄、陈、晁、张之间，未尝不颉颃上下也。集中称苏轼为胡侯，或曰苏子平，见诚之跋中。盖其家避忌蜀党而改之，今亦姑仍其旧云。

##### 《西溪集》十卷（浙江巡抚采进本）

> 	宋沈遘撰。遘字文通，钱塘人。以荫为郊社斋郎。皇祐元年举进士第一。以已官者不应先多士，改第二。历知杭州开封府，皆有能名。终於翰林学士。事迹具《宋史》本传。是集十卷。南宋初有从事郎处州司理参军高布者，与遘弟辽《云巢集》、遘从叔括《长兴集》合刻於括苍。名《吴兴三沈集》，以是编为首。

> 	然史称遘通判江宁，还朝奏《本治论》十篇，为仁宗所嘉赏。而集中竟未之载。

> 	则亦非全帙矣。遘以文学致身，而吏事精敏，一时推为轶材。其知制诰时所撰词命，大都庄重温厚，有古人典质之风。诗亦清俊流逸，不染俗韵。第二卷末《题扬州山光寺》二诗，其一有夹注，称“为卢中甫和诗”。其《高台已倾曲池平》一首，已见前而重出於此。字句稍不同，诗下亦有夹注，称“传自山光寺壁，与集中异”云云。疑皆高布校刊时所增入，非原集之旧。亦足见其校勘之不苟也。

##### 《郧溪集》三十卷（永乐大典本）

> 	宋郑獬撰。獬字毅夫，安陆人。皇祐五年进士第一。通判陈州。入直集贤院、知制诰。英宗即位，数上疏论事，出知荆南，还判三班院。神宗初，召拜翰林学士，权知开封府。以不肯行新法忤王安石，出知杭州。徙青州，又力言青苗之害，引疾提举鸿庆宫，卒。事迹具《宋史》本传。初，獬以进士较试於廷，舍人刘敞得獬卷，曰此文似皇甫湜。獬尝与敞书，亦言“韩退之时用文章雄立一世者，独李翱、皇甫湜、张籍耳。然翱之文尚质而少工。湜之文务实而不肆。张籍歌行，乃胜於诗。至於他文不少见，计亦在歌诗下。使之质而工，奇而肆，则退之作也”云云。观其所言，知文章宗旨实源出韩门矣。《宋志》载《郧溪集》五十卷，淳熙十三年秦焴尝序而刊之。今已久佚。惟从《永乐大典》内裒辑编次，又以《宋文鉴》、《两宋名贤小集》诸书所载，分类补入，勒为三十卷。王得臣《麈史》称：“郑内翰久游场屋，词藻振时。唱名之日，同试进士皆欢曰：‘好状元！’仁宗为之慰悦。”本传亦称其文章豪伟峭整，议论剀切，精练民事。今以所存诸作核之，殆非虚美。秦焴序称：“於《论绥州》见其计深虑远，於《论毁誉》见其居宠思危，《辨杨绘救祖无择》则特立不诡随。”今其文虽不尽传，然大概亦可想见矣。

##### 《钱塘集》十四卷（编修汪如藻家藏本）

> 	宋韦骧撰。骧字子骏，钱塘人。皇祐五年进士。除知袁州萍乡县。历福建转运判官、主客郎中。出为夔路提刑。建中靖国初，除知明州。丐宫祠，以左朝议大夫提举杭州洞霄宫，卒。其事迹不见於《宋史》。而集中所载表状祭文诸篇，署衔尚存，可以得其大概。马端临《经籍考》有《钱唐韦先生集》十八卷。《宋史艺文志》卷数亦同。是编原本十六卷，前有收藏家题识云：“宋版韦骧集，系明吴宽家藏本，原阙第一、第二卷，实止十四卷。”检勘书中，凡“构”字皆空阙，而注其下云：“太上皇帝御名。”当由孝宗时刊本抄传。特所阙两卷，诸本皆同。今已末由考补耳。骧少以词赋知名，王安石最称其《借箸赋》，而集中未见。考《宋史艺文志》，骧别有赋二十卷。当别在赋集之内，而今佚之矣。

> 	其古体诗亦已不完，而梗概尚具。观其气格，大抵不屑屑於规橅唐人。而密咏恬吟，颇有自然之趣。杂文多安雅有法，而四六表启为尤工。其精丽流逸，已开南宋一派。虽未能接迹欧、梅，要亦一时才杰之士也。谨釐改目次，即所存之本以第三卷为第一，定为一十四卷，著之於录。屡经传写，脱落颇多。世无别本，其可知者随文校正，其不可知者则姑从阙疑之义焉。

##### 《浮德集》三十八卷（永乐大典本）

> 	宋吕陶撰。陶字元钧，号净德，成都人。皇祐中进士。熙宁间复登制科。历官给事中，改集贤院学士，知陈州。绍圣末坐党籍贬。徽宗初复集贤殿修撰，知梓州。致仕卒。事迹具《宋史》本传。陶秉性抗直，遇事敢言，所陈论多切国家大计。其初应制科时，值王安石方行新法。陶对策言：“愿陛下不惑理财之说，不间老成之谋，不兴疆场之事。”安石读卷，神色顿沮。神宗使冯京竟读，称其有理。而卒为安石所抑，仅得通判蜀州。其知彭州。力陈四川榷茶之害，为蒲宗闵所劾谪官。其召用於元祐初，又极指蔡确、韩缜、章惇等之罪，请亟加罢斥。

> 	其他建白至多，大抵於邪正是非之介，剖析最明。而据理直陈，绝无洛、蜀诸人党同伐异之习。严气正性，与刘安世略同。至哲宗亲政之始，陶首言：“太皇太后垂帘九年，小人不无怨憾。万一奸邪之人谓某人宜复用，某政宜复行，此安危之机，不可不察。”其后兴绍述之说，卒应其言。其深识远虑，亦不在范祖禹下。

> 	故其所上奏议，类皆畅达剀切，洞悉事机。蒋堂以贾谊比之，良非虚誉。其馀诗文，亦多典雅可观。至《学论》二篇，力攻王氏《字说》，不遗馀力。尤为毅然自立，不附合时局者矣。《宋史艺文志》载陶集六十卷，久无传本。其得见於世者，仅《宋文鉴》所载《请罢黄隐》一疏。今就《永乐大典》各韵内采掇裒辑，分类编次，釐为三十八卷。虽以史传相较，其奏疏诸篇，或载或阙。其《应制科策》一首，不可复考，未必尽还旧观。然已什得其七八，所阙者固无几也。

##### 《冯安岳集》十二卷（浙江汪启淑家藏本）

> 	宋冯山撰。山字允南。初名献能，安岳人。嘉祐二年进士。官至礼部郎中。

> 	山诗文本三十卷，嘉定中泸州周锐与山子澥集合刊之。前有刘光祖太师左丞合集序及何惪固《二冯先生文集序》。此本澥集全佚。山集目录虽具，而自十三卷以后悉佚不传。所存者惟诗十二卷。徐氏《传是楼书目》所阙亦同。知散佚已久，世仅有此残本也。山与梅尧臣、苏舜钦同时。时已尽变杨、刘西昆之体，故其诗平正条达，无剪红刻翠之态。其《上金陵王荆公》诗，有“更张汉法新”句，原序所谓当熙丰间不能苟合於新法者，於此可见。盖亦介立之士。其人足重，虽残编断简，要不害其可传。至澥当靖康中奏罢李纲宣抚西河，又受张邦昌伪命，堕其家声。其集与山并刻，实为薰莸同器。其不传也，正亦不足惜矣。

##### 《元丰类稿》五十卷（江西巡抚采进本）

> 	宋曾巩撰。巩字子固，建昌南丰人。嘉祐二年进士。官至中书舍人。事迹具《宋史》本传。巩所作《元丰类稿》本五十卷，见於《郡斋读书志》。韩维撰巩神道碑，又载有《续稿》四十卷、《外集》十卷。《宋史》本传亦同。至南渡后，《续稿》、《外集》已散佚不传。开禧中，建昌郡守赵汝砺始得其本於巩族孙氵维，阙误颇多。乃同郡丞陈东合《续稿》、《外集》校定之，而删其伪者，仍编定为四十卷，以符原数。元季兵燹，其本又亡。今所存者惟此五十卷而已。吴曾《能改斋漫录》所载《怀友》一首，庄绰《鸡肋编》所载《厄台记》一首，高似孙《纬略》所载《实录院谢赐砚纸笔墨表》一首，及世所传《书魏郑公传后》诸佚文，见於《宋文鉴》、《宋文选》者，当即《外集》、《续稿》之文。故今悉不见集中也。今世所行凡有二本。一为明成化六年南丰知县杨参所刊。前有元丰八年王震序，后有大德甲辰东平丁思敬序。又有年谱序二篇，无撰人姓名，而年谱已佚。盖已非宋本之旧，其中舛谬尤多。一为国朝康熙中长洲顾崧龄所刊。

> 	以宋本参较，补入第七卷中《水西亭书事》诗一首、第四十七卷中《太子宾客陈公神道碑铭》中阙文四百六十八字，颇为清整。然何焯《义门读书记》中有《校正元丰类稿》五卷。其中有如《杂诗》五首之颠倒次序者，有如《会稽绝句》之妄增题目者，有如《寄郓州邵资政诗》诸篇之脱落原注者。其他字句异同，不可殚举。顾本尚未一一改正。今以顾本著录，而以何本所点勘者补正其讹脱。较诸明刻，差为完善焉。

##### 《龙学文集》十六卷（浙江鲍士恭家藏本）

> 	宋祖无择撰。无择字择之，上蔡人。登进士第。历官龙图阁学士、知通进银台司。坐事谪忠正军节度副使，移知信阳军，卒。事迹具《宋史》本传。无择受经於孙复，而文章则传自穆修。世传《穆参军集》，即所编次。著作颇富，南渡后仅存十之二三。绍熙三年其曾孙袁州军事判官行始裒为十卷。取无择知陕府日，欧阳修《饯行》诗中“右掖文章焕星斗”语，名之曰《焕斗集》。又采司马光、梅尧臣等与无择赠答之作，曰《名臣贤士诗文》，凡二卷。又辑无择叔祖岊、叔起居舍人知制诰士衡、弟福建路提刑无颇等传记敕书，及其侄知普州德恭诗三首，曰《家集》，凡四卷。皆附之於后。见第十六卷行所作《龙学始末》中。即此本也。惟每卷标目，别题《洛阳九老祖龙学文集》。盖无择分司西京时，与文彦博等九人为真率会，当时推为盛事。故行特举之以为重。然诸家书目，缘是并称《龙学文集》，而《焕斗集》之名遂隐矣。集中诗一百二十三首、文四十二首。

> 	诗下间注所作时地，颇为详审。其中如《三教圆通堂》云：“龙学时知制诰。”

> 	《蔡州壶仙观》云：“龙学四月八日游。”《九老》诗云：“英宗即位，龙学充契丹国信使。”皆不类无择自注。其《咏震山岩彭徵君钓台》一首注中，有“绍兴己未雷轰石断”之语。无择尤不及见，殆行编次之时，以所闻补入欤？又《上安抚张择端荐孙复、牛仲容书》注云：“初任齐州通判，居官十有一月，作此书。”

> 	案《宋史》无择传，但纪其举进士后历知南康军，而不言尝判齐州。与注不符，盖史偶阙漏也。无择为文峭厉劲折，当风气初变之时，足与尹洙相上下。虽流传者少，而掇拾散亡，菁华犹未尽佚。至所附《家集》中如士衡之《西斋话》，记载宋初故事，多他书所未及，亦可以备考据焉。

##### 《宛陵集》六十卷、《附录》一卷（内府藏本）

> 	宋梅尧臣撰。尧臣字圣俞，宣城人。官屯田都官员外郎。事迹具《宋史》本传。其诗初为谢景初所辑，仅十卷。欧阳修得其遗稿增并之，亦止十五卷。其增至五十九卷，又他文赋一卷者，未详何人所编。陈振孙《书录解题》谓即景初旧本，修为作序者，未详考修序文也。《通考》载正集六十卷，又有外集十卷。此本为明姜奇芳所刊，卷数与《通考》合，惟无外集。只有《补遗》三篇，及赠答诗文、墓志一卷，亦不知何人所附。陈振孙谓外集多与正集复出，或后人删汰重复，故所录者止此耶。宋初诗文，尚沿唐末五代之习。柳开、穆修欲变文体，王禹偁欲变诗体，皆力有未逮。欧阳修崛起为雄，力复古格。於时曾巩、苏洵、苏轼、苏辙、陈师道、黄庭坚等皆尚未显。其佐修以变文体者，尹洙；佐修以变诗体者，则尧臣也。曾敏行《独醒杂志》载：“王曙知河南日，尧臣为县主簿，袖所为诗文呈览。曙谓其诗有晋、宋遗风，自杜子美没后二百馀年，不见此作。”

> 	然尧臣诗旨趣古淡，知之者希。陈善《扪虱新话》记苏舜钦称“平生作诗，不幸被人比梅尧臣”。又记晏殊赏其“寒鱼犹著底，白鹭已飞前”二句，尧臣以为非我之极致者，则其孤僻寡和可知。惟欧阳修深赏之。邵博《闻见后录》乃载传闻之说，谓修忌尧臣出己上，每商榷其诗，多故删其最佳者，殊为诬谩。无论修万不至此，即尧臣亦非不辨白黑者，岂得失不自知耶！陆游《渭南集》有《梅宛陵别集序》曰：“苏翰林多不可古人，惟次韵和渊明及先生二家诗而已。”案苏轼和陶诗有传本，和梅诗则未闻。然游非妄语者，必原有而今佚之。是尧臣之诗，苏轼亦心折之矣。

##### 《忠肃集》二十卷（永乐大典本）

> 	宋刘挚撰。挚字莘老，东光人。家於东平。登嘉祐四年甲科。神宗朝累迁礼部侍郎。哲宗即位，历官门下侍郎、尚书右仆射。以观文殿学士罢知郓州。绍圣初，坐党籍累贬鼎州团练副使，新州安置，卒。绍兴中，追赠少师，谥忠肃。事迹具《宋史》本传。其文集四十卷，见於《宋史艺文志》，久无传本。今从《永乐大典》各韵中裒辑编缀，共得文二百八十五首、诗四百四十三首。以原书卷目相较，尚可存十之六七。谨以类排纂，釐为二十卷，而仍以刘安世原序冠之於首。挚忠亮骨鲠，於邪正是非之介，辨之甚严。终以见愠群小，贬死荒裔。其为御史时，论率钱助役之害，至王安石设难相诘。而挚反覆条辨，侃侃不挠。今其疏并在集中。他若劾蔡确、章惇诸疏，见於《宋史》者，亦并存无阙。其所谓修严宪法，辨别淄渑者，言论风采，犹可想见。固不独文词畅达，能曲鬯情事已也。至集中有《讼韩琦定策功疏》，颇论王同老攘功冒赏之罪。而《道山清话》遂谓文彦博再入，挚於帘前言王同老劄子皆彦博教之，乞下史官改正。宣仁不从。

> 	彦博因力求退。今考此事，史所不载。而集中有《请彦博平章重事疏》，其推重之者甚至，尤足以证小说之诬。盖当时党论交讧，好恶是非，率难凭据。幸遗集具在，得以订正其是非。於论世知人之学，亦不为无补矣。

##### 《无为集》十五卷（安徽巡抚采进本）

> 	宋杨杰撰。杰字次公，无为军人。因自号无为子。嘉祐四年进士。元丰中历官礼部员外郎，出知润州。除两江提点刑狱，卒於官。原序称侍讲杨先生，盖其带职也。杰事迹具《宋史文苑传》。杰及与欧阳修、王安石、苏轼游，故其诗虽兴象未深，而亦颇有规格。其率易者近白居易。其偶为奇崛如《送李辟疆》之类者，或偶近卢仝。其大致则仍元祐体也。又及与胡瑗游，故所学亦颇有根柢。

> 	官太常时，议典礼因革，多所讨论。集中如《补正三礼图》、《皇族服制图》诸序，以及《禘祫》、《明堂》、《乐律》诸奏，皆有关於典制。但其文才地稍弱，边幅微狭耳。集凡赋二卷、诗五卷、文八卷。绍兴癸亥，知无为军赵士粲彡所编。

> 	士粲彡序云：“删除芜类，取有补於教化者。若释道二家诗文则见诸别集。”今别集不传。故张敦颐《六朝事迹》载其《雨花台》诗一首，王象之《舆地纪胜》载其《净居寺》诗一首，潜说友《咸淳临安志》载其《西湖参寥山房》诗一首，《铁网珊瑚》载其《佛日山别长老弼公》诗一首。凡为僧作者，今皆不见於集中也。然第五卷中有《宝山寺壁》一首，第七卷中有《题宝林院五松》一首、《东峰白云院》一首、《野寺》一首，第十卷中有《圆同菴铭》一首、《圆寂菴铭》一首，未免自乱其例。又如铭五首入杂文。赞亦杂文，乃列诗中。诗以古体、律体分编，而《和谢判官宴南楼》一首，本拗体七言律，而误入古诗，编次尤为无绪。至於《魏诏君赞》“诏”字，盖避仁宗嫌名，而次卷仍称《魏徵君草堂》，校雠亦未尽善。惟杰集自南渡以后湮没不传，士粲彡积两岁之力，搜求编次，使得复传至今。其表章之功，固亦不可尽没耳。

##### 《王魏公集》八卷（永乐大典本）

> 	宋王安礼撰。安礼字和甫，临川人。安石之弟也。登嘉祐六年进士第。历官翰林学士、知开封府、尚书左丞。迁资政殿学士，知太原府。事迹具《宋史》本传。安石兄弟三人，惟安国数以正议见绌。其文集亦湮没不传。安礼位稍通显，史称其以经济自任，而阔略细谨。故其生平，一以知湖、润两州与倡女共饭论罢，一以贪论罢。屡踬屡起，盖亦跅弛於法度之外者。然其知制诰时，因彗星见，极言执政大臣不察上惠养元元之意，用力殚於沟瘠，取利究於园夫。其语皆以讥刺新法，则於大体尚能持正，固未可以一节概贬之矣。其集本二十卷，见於《宋史艺文志》、陈振孙《书录解题》者并同。明叶盛《菉竹堂书目》亦载有《王魏公集》六册，是明初尚有传本。厥后诸家书目，皆不著录。盖自明中叶以后，已佚不存。今从《永乐大典》散见各韵者，裒辑汇编，釐为八卷。其中内外制草，颇典重可观。叙事之文，亦具有法度。至若沈季良、元绛诸志铭，尤足补史传之阙。以视安石，虽规模稍隘，而核其体格，固亦约略相似也。安礼封魏公，史所不载。惟田昼所撰《王和甫家传》有云：“累勋至上柱国，爵魏郡开国公，食邑三千户，食实封五百户。”盖宋世每遇郊恩，辄赐群臣勋封。名号冗滥，故史不尽载。观安礼所修《灵台秘苑》，今著录子部中者，书前有安礼署衔一条，题上骑都尉剧县开国男。而本传亦未之及。则其为史所略者，固已多矣。

##### 《范太史集》五十五卷（浙江汪启淑家藏本）

> 	宋范祖禹撰。祖禹有《唐鉴》，已著录。其文集世有两本。一本仅十八卷，乃明程敏政从秘阁借阅，因为摘录刊行，非其完本。此本五十五卷，与《宋史艺文志》卷目相符，盖犹当时旧帙也。祖禹平生论谏，不下数十万言。其在迩英，守经据正，号讲官第一。史称其开陈治道，区别邪正，辨释事宜，平易明白，洞见底蕴。故本传载所上疏至十五六篇，而集中章奏尤多。类皆湛深经术，练达事务，深有裨於献纳。惟其中论合祭天地一事，祖禹谓分祭之礼，自汉以来不能举行。又谓一年再郊，此必不能，且夏至之日，尤未易行。同时苏轼等据《周礼》以分祭为是，而祖禹与顾临坚持之。后卒从祖禹之议。盖其君习於宴安，而议者遂为迁就之论，诚不免於贤者之过。然其大端伉直，持论切当，要自无愧於醇儒，固不以一瑕掩也。当时以贾谊、陆贽比之，良亦庶几云。

##### 《潞公集》四十卷（两淮盐政采进本）

> 	宋文彦博撰，彦博事迹具《宋史》本传。是集凡赋颂二卷、诗六卷、论一卷、表启一卷、序一卷、碑记墓志一卷、杂文一卷，自十四卷以后，则皆奏议、劄子之文。核其卷数，与陈振孙《书录解题》同。惟尚阙补遗一卷。考叶梦得序，称“兵兴以来，世家大族，多奔走迁徙，於是公之集藏於家者散亡无馀。其少子维申（案维申乃文及甫之字。）稍讨求追辑，犹得二百八十六篇，以类编次为略集二十卷。”是叶氏所序者已非原本。陈氏所著录者又非叶氏所序本。今所传者又较陈氏之本佚其一卷也。彦博不以诗名，而风格秀逸，情文相生。王士祯称其婉丽浓妩，绝似西昆。尝掇其佳句，载之《池北偶谈》。其文章不事雕饰，而议论通达，卓然经济之言。奏劄下多注年月，亦可与正史相参考。叶梦得序称其“未尝有意於为文，而因事辄见，操笔立成。简质重厚，经纬错出，譬之贲鼓镛钟，音节疏缓，杂然并奏於堂上，不害与嘒嘒箫韶，舞百兽而谐八风也。”斯言允矣。

##### 《击壤集》二十卷（河南巡抚采进本）

> 	宋邵子撰。前有治平丙午自序，后有元祐辛卯邢恕序。晁公武《读书志》云：“雍邃於《易》数，歌诗盖其馀事，亦颇切理。”案自班固作《咏史》诗，始兆论宗；东方朔作《诫子》诗，始涉理路。沿及北宋，鄙唐人之不知道，於是以论理为本，以修词为末，而诗格於是乎大变。此集其尤著者也。朱国桢《涌幢小品》曰：“佛语衍为寒山诗，儒语衍为《击壤集》，此圣人平易近人，觉世唤醒之妙用。”是亦一说。然北宋自嘉祐以前，厌五季佻薄之弊，事事反朴还淳。其人品率以光明豁达为宗，其文章亦以平实坦易为主。故一时作者，往往衍长庆馀风。

> 	王禹偁诗所谓“本与乐天为后进，敢期杜甫是前身”者是也。邵子之诗，其源亦出白居易。而晚年绝意世事，不复以文字为长。意所欲言，自抒胸臆，原脱然於诗法之外。毁之者务以声律绳之，固所谓谬伤海鸟，横斥山木；誉之者以为风雅正传。庄诸人，转相摹仿，如所谓“送我一壶陶靖节，还他两首邵尧夫”者，亦为刻画无盐，唐突西子，失邵子之所以为诗矣。况邵子之诗，不过不苦吟以求工，亦非以工为厉禁。如邵伯温《闻见前录》所载《安乐窝》诗曰：“半记不记梦觉后，似愁无愁情倦时。拥衾侧卧未欲起，帘外落花撩乱飞。”此虽置之江西派中，有何不可？而明人乃惟以鄙俚相高，又乌知邵子哉！集为邵子所自编。而杨时《龟山语录》所称“须信画前原有《易》，自从删后更无《诗》”一联，集中乃无之。知其随手散佚，不复收拾。真为寄意於诗，而非刻意於诗者矣。又案邵子抱道自高，盖亦颜子陋巷之志。而黄冠者流以其先天之学出於华山道士陈抟，又恬淡自怡，迹似黄、老，遂以是集编入《道藏太玄部》《贱字》、《礼字》二号中，殊为诞妄。今并附辨於此，使异教无得牵附焉。

##### 《鄱阳集》十二卷（两淮马裕家藏本）

> 	宋彭汝砺撰。汝砺字器资，饶州鄱阳人。治平二年举进士第一。历官权吏部尚书，出知江州。事迹具《宋史》本传。《东都事略》载所著《易义》、《诗义》、奏议、诗文五十卷。《宋史艺文志》《鄱阳集》四十卷。今《易义》、《诗义》已不传。此本乃其诗集，亦止十二卷，非其完帙。又编次错互，如古体中误入律诗一首，律诗中误入古体一首。《武冈驿》一首，有录无书。《寄佛印》一首，前后两见。颇多复混。殆其本集久佚，后人掇拾残賸，复为此编，故其淆杂如此欤？史称汝砺词命雅正，有古人风。而诗笔亦谐婉可讽。明瞿佑《归田诗话》尝极推其情致缠绵。王士祯《居易录》亦引其《梅花》诗中“潇湘此日堪肠断，随处幽香著莫人”之句，以证朱淑真词、耶律楚材诗内“著莫”二字之所出。在北宋诸人之中，固亦褎然一作手矣。张舜民《画墁录》载汝砺於临殁作偈，有“从今以后不打这鼓”之语。盖其学实出於禅，故集中多与僧往还酬答之作。然汝砺立朝侃直，风节凛然。凡所论谏，皆关国是。其晚耽禅悦，盖亦自行其所得。故不必以一格绳人，遽为汝砺病也。

##### 《曲阜集》四卷（浙江鲍士恭家藏本）

> 	宋曾肇撰。肇字子开，南丰人。巩、布之弟也。治平四年进士。官至中书舍人、龙图阁学士。以元祐党籍贬濮州团练副使，汀州安置。崇宁中，复朝散郎，归润州而卒。绍兴初，追谥文昭。事迹具《宋史》本传。肇行状载所著《曲阜集》四十卷、《外集》十卷、《奏议》十二卷、《迩英进故事》一卷、《元祐外制集》十二卷、《庚辰外制集》三卷、《内制集》五卷、《尚书讲义》八卷、《曾氏谱图》一卷。杨时所作神道碑、《曲阜集奏议》目次，并与行状同。而《西掖集》十二卷、《内制》五十卷、《外制》三十卷，则与行状稍异。明永乐十年，其裔孙刊行《奏议》，曾棨为序。有“兹特《曲阜集》中一卷，尚当为刻全文”之语。

> 	则明初原集尚存，其后乃渐就散佚，传本遂绝。国朝康熙中，其裔孙俨等，取所存《奏议》，益以诏制、碑表诸逸篇，掇拾编次，别为此集。前三卷皆诗文，后一卷则附录也。肇立朝有守，属党论翻覆，以一身转侧其间，往往龃龉不合。又尝力谏其兄布宜引用善类，而布不从。所上奏议，如《乞复转对》、《宣仁皇后受册》、《百官上寿》、《救韩维》、《缴王觌外任》诸篇，皆为史所称述。今并在集中，可以考见大概。其制诰亦尔雅典则，得训词之体。虽深厚不及其兄巩，而渊懿温纯，犹能不失家法。惜其全本已亡，掇拾多有未尽。如《进〈元丰九域志〉表》为肇所撰，见於王应麟《玉海》，而集中亦无之。则其佳文之散失者，固不少矣。

##### 《周元公集》九卷（编修朱筠家藏本）

> 	宋周子撰。周子之学以主静为宗。平生精粹，尽於《太极图说》、《通书》之中。词章非所留意，故当时未有文集。陈振孙《书录解题》载有文集七卷者，后人之所编辑，非其旧也。故振孙称是集遗文才数篇为一卷，馀皆附录。则在宋代已勉强缀合，为数无多矣。此本亦不知何人所编。凡遗书、杂著二卷，图谱二卷，其后五卷则皆诸儒议论及志传、祭文。与宋本不甚相合，而大致亦不甚相远。

> 	盖后人病其篇目寂寥，又取所著二书编之集内，以取盈卷帙耳。明嘉靖间，漳浦王会曾为刊行。国朝康熙初，其裔孙沈珂又校正重镌。先儒著述，学者所宗，固不以其太少而废之。原本后附《遗芳集》五卷，乃沈珂辑其先世文章事迹，自为一编。与本集不相比附，今别入之总集类，不使相淆。集中《爱莲说》一篇，江昱《潇湘听雨录》力攻其出於依托。然昱说亦别无显证。流传已久，今仍并录之焉。

##### 《南阳集》三十卷、《附录》一卷（江苏巡抚采进本）

> 	宋韩维撰。维字持国，颍昌人。绛之弟也。以荫入仕，英宗朝，累除知制诰。

> 	神宗即位，为翰林学士。元祐初，拜门下侍郎，以太子少傅致仕。绍圣中，坐元祐党籍谪均州安置。元符初，复官，卒。尝封南阳郡公，故以名集。事迹具《宋史》本传。陈振孙《书录解题》作二十卷，称后有其外孙沈晦跋，前有鲜于绰所撰行状。此本凡诗十四卷，《内制》一卷，《外制》三卷，《王邸记室》二卷，《奏议》五卷，表章、杂文、碑志各一卷，手简歌词共一卷、附录一卷，较陈氏所载多十卷。疑陈氏讹三十为二十。鲜于绰所撰行状，今与沈晦跋并列卷末，亦与陈氏所说不同。然目录仍以行状列卷首，则传写者误移之也。其第十九卷、二十卷称《王邸记室》，立名颇别。考邵伯温《闻见前录》，称“神宗开颍邸，韩琦择官僚，用王陶、韩维、陈荐、孙国忠、孙思恭、邵亢”云云。盖维於是时掌两宫笺奏所作耳。其集刊版久佚，藏书家转相缮录，讹脱颇多。第三十卷与附录一卷尤颠舛参差，几不可读。盖沈晦作跋之时，已云文字舛驳，不可是正。今流传又四五百载，其愈谬也固宜矣。谨考定其可知者。其原阙字句无可校补，则姑仍其旧焉。

##### 《节孝集》三十卷、《附录》一卷（两淮马裕家藏本）

> 	宋徐积撰。积有《节孝语录》，已著录。积受业胡瑗之门，渊源笃实。其事母以纯孝称。立身亦坚苦卓绝。盖古所谓独行之士。然其文乃奇谲恣肆，不主故常。故陈振孙《书录解题》引苏轼之言，称其诗文怪而放，如玉川子。今观其集，往往纵逸自如，不可绳以格律。轼所论者诚然。然其文虽雅俗兼陈，利钝互见，颇有似於卢仝。而大致醇正，依经立训，不失为儒者之言，则非仝之所及也。惟其《复河说》一篇，欲求九河故道而穿之。不究地形，不明水势，未免失於迂僻。

> 	史称其双耳聩甚，画地为字，乃始通语。终日面壁坐，不与人接，而四方事无不周知其详。殆不然欤！旧本首载《事实》一卷，后附《语录》一卷。景定甲子淮安州学教授翁蒙正合编刊行。明嘉靖间淮安兵备副使刘祐又因翁本重刊。今《语录》已别本孤行，不更复载。惟附录其《事实》一卷，备考核焉。

##### 《文忠集》一百五十三卷、《附录》五卷（江西巡抚采进本）

> 	宋欧阳修撰。修有《诗本义》，已著录。案《宋史艺文志》载修所著文集五十卷、别集二十卷、《六一集》七卷、奏议十八卷、内外制集十一卷、《从谏集》八卷。诸集之中，惟《居士集》为修晚年所自编。其馀皆出后人裒辑。各自流传，如衢州刻奏议，韶州刻《从谏集》，浙西刻《四六集》之类。又有庐陵本、京师旧本、绵州本、宣和吉本、苏州本、闽本诸名，分合不一。陈振孙《书录解题》谓修集遍行海内，而无善本，盖以是也。此本为周必大所编定。自《居士集》至《书简集》，凡分十种。前有必大所作序。陈振孙以为益公解相印归，用诸本编校，刊之家塾。其子纶又以所得欧阳氏传家本、欧阳棐所编次者，属益公旧客曾三异校正，益完善无遗恨。然必大原序又称：“郡人孙谦益、承直郎丁朝佐遍搜旧本，与乡贡进士曾三异等互相编校，起绍熙辛亥，迄庆元庚辰。”据此，则是书非三异独校，亦非必大自辑。与振孙所言俱不合。检书中旧存编校人姓名，有题绍熙三年十月丁朝佐编次，孙谦益校正者；有题绍熙五年十月孙谦益、王伯刍校正者；又有题郡人罗泌校正者。亦无曾三异之名。惟卷末考异中多有云“公家定本作某者”，似即周纶所得之欧阳氏本。疑此书编次义例，本出必大。特意存让善，故序中不自居其名。而振孙所云纶得欧阳氏本付三异校正者，乃在朝佐等校定之后添入刊行，故序亦未之及欤！其书以诸本参校同异。见於所纪者曰《文纂》、曰《薛齐谊编年庆历文粹》、曰《熙宁时文》、曰《文海》、曰《文薮》、曰《京本英辞类稿》、曰《缄启新范》、曰《仕途必用》、曰《京师名贤简启》，皆广为蒐讨。一字一句，必加考核。又有两本重见而删其复出者，如《濮王典礼奏》之类。有他本所无而旁采附入者，如《诗解》、《统序》之类。

> 	有别本所载而据理不取者，如钱镠等传之类。其鉴别亦最为详允。观楼钥《攻媿集》有濮议跋，称庐陵所刊《文忠集》，列於一百二十卷以后，首尾俱同。

> 	又第四卷《劄子》注云：“是岁十月撰，不曾进呈。”检勘所云，即指此本。以钥之博洽，而必引以为据，则其编订精密，亦概可见矣。

##### 《欧阳文粹》二十卷（编修励守谦家藏本）

> 	宋陈亮编。亮有《三国纪年》，已著录。是编有亮乾道癸巳后叙，谓录公文凡一百三十篇。案修著作浩繁，亮所选不及十之一二，似不足尽其所长。然考周必大序，谓《居士集》经公决择，篇目素定，而参校众本，迥然不同。如《正统论》、《吉州学记》、《泷冈阡表》皆是也。今以此本校之，与必大之言正合。

> 	是书卷首有《原正统论》、《明正统论》、《正统论上》、《正统论下》四篇。

> 	《居士集》则但存《正统论》上、下二篇。其《正统论上》乃以《原正统论》“学者疑焉”以上十馀行窜入。而论内其可疑之际有四，其不同之说有三，以下半篇多删易之。其《正统论下》复取《明正统论》“斯立正统矣”以上数行窜入。

> 	而论内“昔周厉王之乱”以下亦大半删易之。其他字句异同，不可枚举。皆可以资参考，固不妨与原集并存也。

##### 《乐全集》四十卷、《附录》一卷（编修汪如藻家藏本）

> 	宋张方平撰。方平字安道，宋城人。举茂材异等，为校书郎。历官参知政事，卒赠司空。谥文定。事迹具《宋史》本传。方平自号乐全居士，因以名集。盖取《庄子》“乐全之谓得志”语，详所作《乐全堂》诗中。其集见於《宋史艺文志》者四十卷，与此本合。然方平在翰林时代言之文，如《立太子》、《除种谔节度使》、《韩琦守司徒》、《吕公弼枢密使》、《李昭亮殿前副都指挥使》诸制，见於《宋文鉴》者，此集皆无之。考王巩作方平行状，称别有《玉堂集》二十卷。《东都事略》所载亦同。盖制草别为一编，故集中不载耳。集凡诗四卷、颂一卷、《刍荛论》十卷、杂论一卷、对策一卷、论事九卷、表状三卷、书一卷、笺启一卷、记序一卷、杂著一卷、祭文碑志六卷。方平天资颖悟，於书一览不忘。

> 	文思敏赡，下笔数千言立就。才气本什伯於人，而其识又能灼见事理，剸断明决。

> 	故集中论事诸文，无不豪爽畅达，洞如龟鉴。不独史所载《平戎十策》、《论新法疏》为切中利弊。苏轼作序，以孔融、诸葛亮比之。虽推挹之词稍为溢量，然亦殆於近似矣。其集流传甚少。此本首尾颇完善，“慎”字下皆注“今上御名”四字。盖从孝宗时刊本钞出。惟不载苏轼原序，疑传写者偶遗之。今并为录补冠於卷首，以存其旧焉。

##### 《忠宣文集》二十卷、《奏议》二卷、《遗文》一卷、《附录》一卷、《补编》一卷（两淮马裕家藏本）

> 	宋范纯仁撰。纯仁字尧夫，仲淹次子。皇祐元年进士。神宗时累擢天章阁待制。哲宗时贬永州安置。建中靖国初，召为光禄卿，分司南京。卒谥忠宣。事迹附见《宋史》仲淹传。文集凡二十卷。前五卷为诗，后十二卷皆杂文。其末三卷为国史本传及李之仪所撰行状，皆其侄孙之柔刊集时所附入也。前有嘉定五年楼钥序，后有之柔及知永州沈圻、廖视、永州教授陈宗道四跋。又《奏议》二卷，自治平元年为殿中侍御史，至元祐八年再相前后所奏封事凡七十三首。又《遗文》一卷，载纯仁文七首，附以其弟纯礼文二首、纯粹文十九首，乃其裔孙能濬据旧本重加删补。又《附录》一卷，为诸贤论颂十三首。《补遗》一卷，载纯仁尺牍一首，附以制词、题跋等十二首。亦能濬所编订。康熙丁亥其二十世孙时崇与仲淹集合刻行之。《书录解题》载纯仁《言行录》二十卷。在宋世已佚。又有《弹事》五卷、《国论》五卷，今悉未见。盖亦久不传矣。

##### 《嘉祐集》十六卷、《附录》二卷（两淮马裕家藏本）

> 	宋苏洵撰。洵有《谥法》，已著录。考曾巩作洵墓志，称有集二十卷。晁公武《读书志》、陈振孙《书录解题》俱作十五卷。盖宋时已有二本。是本为徐乾学家传是楼所藏。卷末题绍兴十七年四月晦日婺州州学雕。纸墨颇为精好。又有康熙间苏州邵仁泓所刊，亦称从宋本校正。然二本并十六卷，均与宋人所记不同。

> 	徐本名《嘉祐新集》。邵本则名《老泉先生集》。亦复互异，未喻其故。或当时二本之外，更有此一本欤？今世俗所行又有二本。一为明凌濛初所刊朱墨本，并为十三卷。一为国朝蔡士英所刊任长庆所校本，凡十五卷。与晁氏、陈氏所载合。

> 	然较徐本阙《洪范图论》一卷，《史论》前少引一篇。又以《史论中》为《史论下》，而阙其《史论下》一篇。又阙《辨奸论》一篇、《题张仙画像》一篇、《送吴侯职方赴阙序》一篇、《谢欧阳枢密启》一篇、《谢相府启》一篇、《香诗》一篇。朱彝尊《经义考》载洵《洪范图论》一卷，注曰未见。疑所见洵集，当即此本。中间阙漏如是，恐亦未必晁、陈著录之旧也。今以徐本为主，以邵本互相参订，正其讹脱。亦有此存而彼逸者，并为补入。又《附录》二卷，为奏议郎充婺州学教授沈斐所辑。较邵本少国史本传一篇，而多挽词十馀首。亦并录以备考焉。

##### 《临川集》一百卷（内府藏本）

> 	宋王安石撰。安石有《周礼新义》，已著录。案《宋史艺文志》载王安石集一百卷。陈振孙《书录解题》亦同。晁公武《读书志》则作一百三十卷。焦竑《国史经籍志》亦作一百卷，而别出《后集》八十卷。并与史志参错不合。今世所行本实止一百卷，乃绍兴十年郡守桐庐詹大和校定重刻，而豫章黄次山为之序。

> 	次山谓集原有闽、浙二本。殆刊版不一，著录者各据所见，故卷数互异欤！案蔡绦《西清诗话》载：“安石尝云：‘李汉岂知韩退之，辑其文不择美恶，有不可以示子孙者，况垂世乎？’以此语门弟子，意有在焉。而其文迄无善本。如‘春残密叶花枝少’云云，皆王元之诗。《金陵独酌寄刘原甫》，皆王君玉诗。‘临津艳艳花千树’云云，皆王平甫诗。”陈善《扪虱新话》所载，亦大略相同。据二人所言，则安石诗文本出门弟子排比，非所自定。故当时已议其舛错。而叶梦得《石林诗话》又称：“蔡天启称荆公尝作诗，得‘青山扪虱坐，黄鸟挟书眠’。

> 	自谓不减杜诗。然不能举全篇。薛肇明被旨编公集，遍求之，终莫之得。”肇明为薛昂字，是昂亦曾奉诏编定其集。顾蔡绦与昂同时，而并未言及。次山序中亦只举闽、浙本而不称别有敕定之书，其殆为之而未成欤？又考吴曾《能改斋漫录》，称荆公尝题一绝句於夏旼扇。本集不载，见《湟川集》。又称“荆公尝任鄞县令，昔见一士人，收公亲札诗文一卷，有两篇今世所刊文集无之。其一《马上》，其一《书会别亭》”云云。是当时遗篇逸句，未经搜辑者尚夥。其编订之不审，有不仅如《西清诗话》所讥者。然此百卷之内，菁华具在。其波澜法度，实足自传不朽。朱子《楚辞后语》谓安石致位宰相，流毒四海。而其言与生平行事心术，略无毫发肖。夫子所以有於予改是之叹。斯诚千古之定评矣。

##### 《王荆公诗注》五十卷（江苏巡抚采进本）

> 	宋李壁撰。考《宋史》及诸刊本，“壁”或从“玉”作“璧”。然壁为李焘第三子。其兄曰垕，曰塾。其弟曰。名皆从“土”。则作“璧”误也。壁字季章，号雁湖居士。初以荫入官。后登进士。宁宗朝累迁礼部尚书，参知政事，兼同知枢密院事。谥文懿。事迹具《宋史》本传。是书乃其谪居临川时所作。刘克庄《后村诗话》尝讥其注“归肠一夜绕锺山”句，引《韩诗》不引《吴志》。注“世论妄以虫疑冰”句，引《庄子》不引卢鸿一、唐彦谦语。指为疏漏。然大致捃摭蒐采，具有根据。疑则阙之，非穿凿附会者比。原本流传绝少，故近代藏书家俱不著录。海盐张宗松得元人椠本，始为校刊。集中古今体诗，以世行《临川集》校之，增多七十二首。其所佚者，附录卷末。考叶绍翁《四朝闻见录》，称“开禧初，韩平原欲兴兵，遣张嗣古觇敌。张还，大拂韩旨。复遣壁。壁还，与张异词，阶是进政府”云云。是壁附和权奸，以致丧师辱国，实堕其家声。其人殊不足重。而笺释之功，足裨后学，固与安石之诗均不以人废云。

##### 《广陵集》三十卷、《拾遗》一卷（两淮盐政采进本）

> 	宋王令撰。令，元城人。幼随其叔祖乙居广陵，遂为广陵人。初字钦美，后王萃字之曰逢原。少不检。既而折节力学，王安石以妻吴氏之妹妻之。年二十八，卒。遗腹一女，適吴师礼。生子曰说。其集即说所编。凡诗赋十八卷、文十二卷。

> 	又拾遗一卷，墓志、事状及交游、投赠、追思之作皆附焉。令才思奇轶，所为诗磅礴奥衍，大率以韩愈为宗，而出入於卢仝、李贺、孟郊之间。虽得年不永，未能锻炼以老其材，或不免纵横太过。而视局促剽窃者流，则固倜倜乎远矣。刘克庄《后村诗话》尝称其《暑旱苦热》诗，骨力老苍，识度高远。又称其《富公并门入相》、《答孙莘老》、《闻雁》诸篇。明冯惟讷编《古诗纪》，以其《於忽操》三章误收入古逸诗中，以为庞德公作。岂非其气格遒上，几与古人相乱，故惟讷不能辨欤！古文如《性说》等篇，亦自成一家之言。王安石於人少许可，而最重令。同时胜流如刘敞等，并推服之。固非阿私所好矣。其集久无刊本。传写讹脱，几不可读，今於有可考校者，悉为釐正。其必不可通者。则姑仍旧本，庶不失阙疑之意焉。

### 一百五十四 集部七

#### 别集类七△《东坡全集》一百十五卷（内府藏本）

> 	宋苏轼撰。轼有《易传》，已著录。案苏辙作轼墓志，称轼所著有《东坡集》四十卷、《后集》二十卷、《奏议》十五卷、《内制》十卷、《外制》三卷、《和陶诗》四卷。晁公武《读书志》、陈振孙《书录解题》所载并同，而别增《应诏集》十卷，合为一编。即世所称“东坡七集”者是也。《宋史艺文志》则载前后集七十卷。卷数与墓志不合，而又别出《奏议补遗》三卷、《南征集》一卷、《词》一卷、《南省说书》一卷、《别集》四十六卷、《黄州集》二卷、《续集》二卷、《北归集》六卷、《儋耳手泽》一卷。名目颇为丛碎。今考轼集在宋世原非一本。邵博《闻见后录》称：“京师印本《东坡集》，轼自校。其中‘香醪’字误者不更见於他书。殆毁於靖康之乱。”陈振孙所称有杭本、蜀本。

> 	又有轼曾孙峤所刊建安本。又有麻沙书坊大全集本。又有张某所刊吉州本。蜀本、建安本无《应诏集》。麻沙本、吉州本兼载《志林》、《杂说》之类，不加考订。

> 	而陈鹄《耆旧续闻》则称姑胥居世英刊《东坡全集》，殊有序，又少舛谬，极可赏。是当时以苏州本为最善。而今亦无存。叶盛《水东日记》又云：“邵复孺家有细字小本《东坡大全文集》。松江东日和尚所藏有大本《东坡集》。又有小字大本《东坡集》。”盛所见皆宋代旧刻，而其错互已如此。观《扪虱新话》称：“《叶嘉传》乃其邑人陈元规作。《和贺方回青玉案》词乃华亭姚晋作。集中如《睡乡》、《醉乡记》，鄙俚浅近，决非坡作。今书肆往往增添改换，以求速售，而官不之禁”云云。则轼集风行海内，传刻日多，而紊乱愈甚，固其所矣。然传本虽夥，其体例大要有二。一为分集编订者，乃因轼原本原目而后人稍增益之。

> 	即陈振孙所云杭本。当轼无恙之时，已行於世者。至明代江西刻本犹然，而重刻久绝。其一为分类合编者，疑即始於居世英本。宋时所谓《大全集》者，类用此例。迄明而传刻尤多。有七十五卷者，号《东坡先生全集》，载文不载诗，漏略尤甚。有一百十四卷者，号《苏文忠全集》，版稍工而编缉无法。此本乃国朝蔡士英所刊，盖亦据旧刻重订。世所通行，今故用以著录。集首旧有《年谱》一卷，乃宋南海王宗稷所编。邵长蘅、查慎行补注轼诗，称其於作诗岁月，编次多误。

> 	以原本所有，今亦并存焉。

##### 《东坡诗集注》三十二卷（少詹事陆费墀家藏本）

> 	旧本题宋王十朋撰。十朋有《会稽三赋》，已著录。是集前有赵夔序，称分五十类。此本实止二十九类，盖有所合并。十朋序题百家注。此本所引，数亦不足。则犹杜诗称千家注、韩柳文称五百家注也。其分类颇多颠舛。如《芙蓉城》诗入《古迹》，《虎儿诗》入《咏史》之类，不可殚数。不但以《画鱼歌》入《书画》为查慎行《东坡诗补注》所讥。其注为邵长蘅所掊击者，凡三十八条，至作《正讹》一卷，冠所校施注之首。考十朋《梅溪前集》载序八篇，《后集》载序三篇，独无此序。又有《读苏文》三则，亦无一字及苏诗。《梅溪集》为其子闻诗、闻礼所编，十朋著述，搜辑无遗，不应独漏此序。又赵夔序称：“崇宁间，仆年志於学，逮今三十年，一字一句，推究来历，必欲见其用事之处。顷者赴调京师，继复守官累，与小坡叔党游从至熟。叩其所未知者，叔党亦能为仆言之”云云。考《宋史》载轼知杭州，苏过年十九，其时在元祐五六年间。又称过没时年五十二，则当在宣和五六年间。若从崇宁元年下推三十年，已为绍兴元年，过之没七八年矣。夔安能见过而问之？则并夔序亦出依托。核书中体例，与《杜诗千家注》相同。殆必一时书肆所为，借十朋之名以行耳。然长蘅摘其体例三失，而云中间援引详明，展卷了如者仅仅及半。则疏陋者不过十之五，未可全废。其於施注所阙十二卷，亦云“参酌王注，徵引群书以补之”，则未尝不於此注取材。

> 	大抵创始者难工，继事者易密。邵注正王注之讹，查注又摘邵注之误。今观查注亦讹漏尚多。考证之学，不可穷尽，难执一家以废其馀。录存是书，亦足资读苏诗者之旁参也。

##### 《施注苏诗》四十二卷、《东坡年谱》一卷、《王注正讹》一卷、《苏诗续补遗》二卷（内府藏本）

> 	宋施元之注。元之字德初，吴兴人。陆游作是书序，但称其官曰司谏。其始末则无可考矣。其同注者为吴郡顾禧，游序所谓“助以顾君景繁之赅洽也”。元之子宿，又为补缀，《书录解题》所谓“其子宿从而推广，且为《年谱》以传於世也”。《吴兴掌故》但言宿推广为《年谱》，不言补注，与《书录解题》不同。

> 	今考书中实有宿注，则《吴兴掌故》为漏矣。嘉泰中，宿官馀姚，尝以是书刊版，竟缘是遭论罢。故传本颇稀。世所行者惟王十朋分类注本。康熙乙卯，宋荦官江苏巡抚，始得残本於藏书家。已佚其卷一、卷二、卷五、卷六、卷八、卷九、卷二十三、卷二十六、卷三十五、卷三十六、卷三十九、卷四十。荦属武进邵长蘅补其阙卷。长蘅撰《王注正讹》一卷，又订定王宗稷《年谱》一卷，冠於集首。

> 	其注则仅补八卷，以病未能卒业。更倩高邮李必恒续成三十五卷、三十六卷、三十九卷、四十卷。荦又摭拾遗诗为施氏所未收者得四百馀首，别属钱塘冯景注之，重为刊版。乾隆初，又诏内府刊为巾箱本。取携既便，遂衣被弥宏。元之原本，注在各句之下。长蘅病其间隔，乃汇注於篇末。又於原注多所刊削，或失其旧。

> 	后查慎行作《苏诗补注》，颇斥其非。亦如长蘅之诋王注。然数百年沉晦之笈，实由荦与长蘅复见於世，遂得以上邀乙夜之观。且剞劂枣梨，寿诸不朽，其功亦何可尽没欤！

##### 《补注东坡编年诗》五十卷（通行本）

> 	国朝查慎行撰。慎行有《周易玩辞集解》，已著录。初，宋荦刻《施注苏诗》，急遽成书，颇伤潦草。又旧本霉黯，字迹多难辨识。邵长蘅等惮於寻绎，往往臆改其文。或竟删除以灭迹，并存者亦失其真。慎行是编，凡长蘅等所窜乱者，并勘验原书，一一釐正。又於施注所未及者，悉蒐采诸书以补之。其间编年错乱，及以他诗溷入者，悉考订重编。凡为《正集》四十五卷，又补录帖子词、致语、口号一卷，《遗诗补编》二卷，他集互见诗二卷。别以《年谱》冠前，而以同时倡和散附各诗之后。虽卷帙浩博，不免牴牾。如苏辙《辛丑除日寄轼》诗，轼得而和，必在壬寅。乃亦入之辛丑卷末，则编年有差。《题李白写真》诗，前后文义相属，本为一首，惠洪所说甚明。乃据《声画集》分为二首，则校雠为舛。

> 	《渔父词》四首、《醉翁操》一首本皆诗馀。乃列之诗集，则体裁未明。倡和诗中所列曾巩《上元游祥符寺》诗、陈舜俞《送周开祖》诗、杨蟠《北固北高峰塔》诗、张舜民《西征三绝句》，皆与轼渺不相关，乃一概阑入。至於所补诸篇，如《怪石》诗指为遭忧时作，不知《朱子语类》谓二苏居丧无诗文。《鼠须笔》诗本轼子过作，而乃不信《宋文鉴》。《和钱穆父寄弟》诗已见三十一卷，乃全篇复见。《元祐九年立春》诗即《戏李端叔》诗中四句，已见三十七卷，乃割裂再出。《双井白龙》诗《冷斋夜话》明言非东坡作，乃反云据以补入。甚至李白《山中日夕忽然有怀》诗，亦引为轼作，尤失於检校。如斯之类，皆不免炫博贪多。其所补注，如宋叔达《家听琵琶》诗“梦回犹识归舟”字句，本用“箜篌朱字”事，见《太平广记》，乃惟引“天际识归舟”句。又误谢朓为谢灵运。《黄精鹿》诗本画黄精与鹿，乃引雷斅《炮炙论》“黄精汁制鹿茸”事，皆为舛误。

> 	又如《纪梦》诗引李白“粲然启玉齿”句，不知先见郭璞《游仙诗》。《游径山》诗引《广异记》“孤云两角”语，不知先见辛氏《三秦记》。《端午》诗引屈原“饭筒”事，云《初学记》引《齐谐记》，不知《续齐谐记》今本犹载此条。皆为未穷根柢。其他讹漏之处，为近时冯应榴合注本所校补者，亦复不少。然考核地理，订正年月，引据时事，元元本本，无不具有条理。非惟邵注新本所不及，即施注原本亦出其下。现行苏诗之注，以此本居最。区区小失，固不足为之累矣。

##### 《栾城集》五十卷、《栾城后集》二十四卷、《栾城三集》十卷、《应诏集》十二卷（内府藏本）

> 	宋苏辙撰。辙有《诗传》，已著录。案晁公武《读书志》、陈振孙《书录解题》载《栾城》诸集卷目，并与今本相同。惟《宋史艺文志》称《栾城集》八十四卷、《应诏集》十卷、《策论》十卷、《均阳杂著》一卷。焦竑《国史经籍志》则又於《栾城集》外别出《黄门集》七十卷。均与晁、陈二家所纪不合。今考《栾城集》及《后集》、《三集》共得八十四卷，《宋志》盖统举言之。《策论》当即《应诏集》，而误以十二卷为十卷，又复出其目。惟《均阳杂著》未见其书，或后人掇拾遗文，别为编次，而今佚之欤？至竑所载《黄门集》，宋以来悉不著录。疑即《栾城集》之别名，竑不知而重载之。《宋志》荒谬，焦志尤多舛驳，均不足据要。当以晁、陈二氏见闻最近者为准也。其《正集》乃为尚书左丞时所辑，皆元祐以前之作。《后集》则自元祐九年至崇宁四年所作。《三集》则自崇宁五年至政和元年所作。《应诏集》则所集策论及应试诸作。辙之孙籀撰《栾城遗言》，於平日论文大旨，叙录甚详，而亦颇及其篇目。如《纪辨才塔碑》，则云见《栾城后集》。於《马知节文集跋》、《生日渔家傲》词诸篇之不在集中者，则并为全录其文，以拾遗补阙。盖集为辙所手定，与东坡诸集出自他人裒辑者不同。故自宋以来，原本相传，未有妄为附益者。特近时重刻甚稀。此本为明代旧刊，尚少讹阙。陆游《老学庵笔记》称，辙在绩溪《赠同官》诗，有“归报仇梅省文字，麦苗含穟欲蚕眠”句，讥均州刻本辄改作“仇香”之非。今此仍作“仇梅”，则所据犹宋时善本矣。

##### 《山谷内集》三十卷、《外集》十四卷、《别集》二十卷、《词》一卷、《简尺》二卷、《年谱》三卷（安徽巡抚采进本）

> 	宋黄庭坚撰。《年谱》二卷，庭坚孙撰。庭坚事迹具《宋史文苑传》。

> 	字子耕，从学於朱子。朱子於元祐诸人，诋二苏而不诋庭坚，之故也。叶梦得《避暑录话》载黄元明之言曰：“鲁直旧有诗千馀篇，中岁焚三之二。存者无几，故名《焦尾集》。其后稍自喜，以为可传，故复名《敝帚集》。晚岁复刊定，止三百八篇，而不克成。今传於世者尚几千篇”云云。然庭坚所自定者皆已不存。

> 	其存者，一曰《内集》，庭坚之甥洪炎所编，即庭坚手定之《内篇》，所谓退听堂本者也。一曰《外集》，李彤所编，所谓邱濬藏本者也。一曰《别集》，即所编，所谓内阁抄出宋蜀人所献本者也。《内集》编於建炎二年。《别集》编於淳熙九年。《年谱》则编於庆元五年。盖《外集》继《内集》而编，《别集》继内、外两集而编，《年谱》继《别集》而编。独李彤之编《外集》未著年月。然考《外集》第十四卷《送邓慎思归长沙》诗，“慎”字空格，注云：“今上御名。”

> 	是《外集》亦编於孝宗时也。三集皆合诗文同编。后人注释，则惟取其诗。任渊所注之《内集》，即洪炎所编之《内集》。史容所注之《外集》，则与李彤所编次第已多有不同。而李彤编《外集》之大意，犹稍见於史注第一卷《溪上吟》题下。惟史季温所注之《别集》，则与所编《别集》大有搘拄。此则原本与注本不可相无者矣。又《外集》第十一卷以下四卷，诗凡四百有奇，皆庭坚晚年删去，而李彤附载入者。此则任、史三注本皆未之有。庭坚之诗，得此而后全。又其中有与《年诸》相应者，编《年谱》时皆一一分注某年某事之次。而今但据三集检其目，则《年谱》有而本集无。故此四卷尤不可废也。之《年谱》，专为考证诗文集而作。故刻全集必当兼刻《年谱》。而近日刻本，或删节《年谱》；或删并卷次；或移易分类，以就各体；或专刻一集，而不及其全。此本刻於明嘉靖中，前有蜀人徐岱序，尚为不失宋本之遗。非外间他刻所及焉。

##### 《山谷内集注》二十七卷、《外集注》十七卷（两淮盐政采进本）、《别集注》二卷（编修翁方纲家藏本）

> 	宋任渊、史容、史季温所注黄庭坚诗也。任渊所注者《内集》，史容所注者《外集》，其《别集》则容之孙季温所补，以成完书。《内集》一称《正集》。

> 	其又称《前集》者，盖《内集》编次成书在《外集》之前，故注家相承，谓《内集》为《前集》耳。《外集》之诗起嘉祐六年辛丑，庭坚时年十七。而《内集》之诗起元丰元年戊午，庭坚时年三十四。故《外集》诸诗转在《内集》之前。黄所编庭坚《年诸》云：“山谷以史事待罪陈留，偶自编《退听堂诗》，初无意尽去少作。胡直孺少汲建炎初帅洪，井类山谷诗文为《豫章集》。命汝阳朱敦孺、山房李彤编集，而洪炎玉父专其事。遂以‘退听’为断。”史容《外集》序亦云：“山谷自言：欲仿庄周分其诗文为内外篇。意固有在，非欲去此取彼也。”谱又云：“洪氏旧编以《古风》二篇为首，今任渊注本亦云东坡《报山谷书》推重此二诗，故置诸篇首。”是任渊所注《内集》，即洪炎编次之本。史季温《外集》跋云：“细考出处岁月，别行诠次，不复以旧集古律诗为拘。”则所谓《外集》者已非复原次。再考李彤《外集》跋云：“彤闻山谷自巴陵取道通城，入黄龙山，为清禅师遍阅《南昌集》。自有去取，仍改定旧句。彤后得本，用以是正其言非予诗者五十馀篇。彤亦尝见於他人集中，辄以除去。”又云：《前集》内《木之彬彬》诸篇皆山谷晚年删去。其去取据此而已。然季温跋称其大父为增注考订，在嘉定戊辰后，又近十年。则上距庭坚之没，已百有十年。而《外集》原本卷次，至是始经史容更定。则所谓《外集》者，并非庭坚自删之本矣。然则是三集者，皆赖注本以传耳。赵与时《宾退录》尝论渊注《送舅氏野夫之宣城》诗，不得“春网琴高”出典。然注本之善不在字句之细琐，而在於考核出处时事。任注《内集》，史注《外集》，其大纲皆系於目录每条之下。使读者考其岁月，知其遭际，因以推求作诗之本旨。此断非数百年后以意编年者所能为，何可轻也！

> 	《外集》有嘉定元年晋陵钱文子序，而《内集》鄱阳许尹序世传抄本皆佚之。惟刘埙《水云村泯稿》载其大略。目录亦多残阙。此本独有尹序全文。且三集目录，犁然皆具，可与注相表里。是亦足为希覯矣。渊字子渊，蜀之新津人。绍兴元年乙丑，以文艺类试有司第一。仕至潼川宪。其称天社者，新津山名也。容字公仪，号芗室居士，青衣人。仕至太中大夫。其孙季温，字子威。举进士。宝祐中官秘书少监。渊又尝撰《山谷精华录诗赋铭赞》六卷、《杂文》二卷。自序谓节其要而注之。然原本已佚。今所传者出明人伪托。独此注则昔人谓独为其难者，与史氏二注本艺林宝传，无异辞焉。

##### 《后山集》二十四卷（副都御史黄登贤家藏本）

> 	宋陈师道撰。师道字履常，一字无己，彭城人。受业曾巩之门。又学诗於黄庭坚。元祐初，以苏轼荐，除棣州教授。后召为秘书省正字。事迹具《宋史文苑传》。是集为其门人彭城魏衍所编。前有衍记，称“以甲乙丙稿合而校之。得诗四百六十五篇，分为六卷。文一百四十篇，分为十四卷。《诗话》、《谈丛》则各自为集”云云。徐度《却扫编》称“师道吟诗至苦，窜易至多。有不如意则弃稿”。世所传多伪，惟魏衍本为善是也。此本为明马暾所传，而松江赵鸿烈所重刊。凡诗七百六十五篇，编八卷。文一百七十一篇，编九卷。《谈丛》编四卷。

> 	《诗话》、《理究》、《长短句》各一卷。又非衍之旧本。方回《瀛奎律髓》称：“谢克家所传有《后山外集》。或后人合并重编欤？”其五言古诗出入郊、岛之间，意所孤诣，殆不可攀。而生硬之处，则未脱江西之习。七言古诗颇学韩愈，亦间似黄庭坚，而颇伤謇直。篇什不多，自知非所长也。五言律诗佳处往往逼杜甫，而间失之僻涩。七言律诗风骨磊落，而间失之太快、太尽。五七言绝句纯为杜甫《遣兴》之格，未合中声。长短句亦自为别调，不甚当行。大抵词不如诗。

> 	诗则绝句不如古诗，古诗不如律诗。律诗则七言不如五言。方回论诗，以杜甫为一祖，黄庭坚、陈与义及师道为三宗。推之未免太过。冯班诸人肆意诋排，王士祯至指为钝根。要亦门户之私，非笃论也。其古文在当日殊不擅名。然简严密栗，实不在李翱、孙樵下。殆为欧、苏、曾、王盛名所掩，故世不甚推。弃短取长，固不失为北宋巨手也。

##### 《后山诗注》十二卷（浙江巡抚采进本）

> 	宋陈师道撰。任渊注。原本六卷。此本作十二卷，则渊作注时每卷釐为二也。

> 	渊生南北宋间，去元祐诸人不远。佚文遗迹，往往而存。即同时所与周旋者，亦一一能知始末。故所注排比年月，钩稽事实，多能得作者本意。然师道诗得自苦吟，运思幽僻，猝不易明。方回号曰知诗，而《瀛奎律髓》载其《九日寄秦观》诗，犹误解末二句。他可知矣。又魏衍作师道集记，称其诗未尝无谓而作，故其言外寄托，亦难以臆揣。如《送郭概四川提刑》诗之“功名何用多，莫为分外虑”；《送杜纯陕西转漕》诗之“谁能留渴须远井”；《赠欧阳棐》诗之“岁历四三仍此地，家馀五一见今朝”；《观六一堂图书诗》之“历数况有归，敢有贪天功”；《次韵苏轼观月听琴》诗之“信有千丈清，不如一尺浑”；《次韵苏轼劝酒与诗》之“五士三不同，夙纪鸣蝉赋”；《寄苏轼》诗之“功名不朽聊通袖，海道无违具一舟”；《寄张耒》诗之“打鸭起鸳鸯”；《离颍》诗之“丛竹防供爨，池鱼已割鲜”；《送刘主簿》诗之“二父风流皆可继，排禅诋道不须同”；《送王元均》诗之“故国山河开始终”以及《宿深明阁》、《陈州门绝句》、《寄曹州晁大夫》等篇。非渊一一详其本事，今据文读之，有茫不知为何语者。即《钜野诗》之“蒲港”对“莲塘”，俪偶相配，似乎不误，非渊亲见其地，亦不知“港”字当为“巷”也。其中如《寄苏轼》诗之“遥知丹地开黄卷，解记清波没白鸥”二语，盖宋敏求校定杜诗，误改“白鸥没浩荡”句。轼尝论之，见《东坡志林》。

> 	故师道借以为讽。渊惟引其《寄弟辙》诗“万里沧波没两鸥”句，则与上句“丹地黄卷”不相应矣。他如“儿生未知父”句，实用孔融诗。“情生一念中”句，实用陈鸿《长恨歌传》。“度越周汉登虞唐”句，“虞唐”颠倒，实用韩愈诗。

> 	“孰知诗有验”句，以“熟”为“孰”，实用杜甫诗。而皆遗漏不注。《次韵春怀》诗“尘生鸟迹多”句，“鸟迹”当为“马迹”之讹，而引晋简文“床尘鼠迹”附会之。《斋居》诗“青奴白牯静相宜”句，“牯”字必误，而引“白角簟”附会之。《谒庞籍墓》诗“丛篁侵道更须东”句，“东”字必误，而引《齐民要术》“东家种竹”附会之。至於以“谢客儿”为“客子”、以“龙”为“龙伯”，皆舛谬显然。渊亦绝不纠正。是皆不免於微瑕。据渊自序，其编次先后，亦如所注《山谷集》例，寓《年谱》於目录。今考《和豫章公黄梅》二首注曰：“此篇编次不伦，姑仍其旧。”又於绍圣三年下注曰：“是岁春初，后山当罢颍学，而《离颍》等诗反在卷终，又有未离颍时所作。魏本如此，不欲深加改正。”而於《示三子》诗则注曰：“此篇原在《晁张见过》诗后，今迁於此。”於《雪后黄楼寄负山居士》诗则注曰：“此诗原在《秋怀》前，今迁於此。”於《再次韵苏公示两欧阳五诗》则注曰：“以《东坡集》考之，原在《涉颍》诗后，今迁於此。”

> 	则亦有所窜定，非衍之旧。又衍记称师道卒於建中靖国元年，年四十九。此集托始於元丰六年，则师道年已三十一。不应三十岁前都无一诗。观《城南寓居》二首，列於元丰七年，而注曰：“或云熙宁间作。”则渊亦自疑之。《题赵士<日东>高轩过图》一首，渊引王立之《诗话》，称作此诗后数月间遂卒。故其后更列送欧阳棐、晁端仁、王巩三诗。今考王立之《诗话》，实作“数日无己卒，士<日东>赠以百缣。”校其所录情事，作“数日”为是。则小误亦所不免。然援证古今，具有条理，其所得者实多。庄绰《鸡肋编》尝摭师道诗采用俚语者十八条，大致皆渊注所已及。可知其用意之密矣。固与所注《山谷集》均可并传不朽也。

##### 《宛邱集》七十六卷（浙江鲍士恭家藏本）

> 	宋张耒撰。耒有《诗说》，已著录。苏轼尝称其文汪洋冲澹，有一唱三叹之音。晚岁诗务平淡效白居易，乐府效张籍。故《瀛奎律髓》载杨万里之言，谓“肥仙诗自然”。肥仙，南宋人称耒之词也。《文献通考》作《柯山集》一百卷。

> 	兹集少二十四卷。查慎行注苏轼诗云：“尝见耒诗二首，而今本无之。”考周紫芝《太仓稊米集》有《书谯郡先生文集后》曰：“余顷得《柯山集》十卷於大梁罗仲洪家。已而又得《张龙阁集》三十卷於内相汪彦章家。已而又得《张右史集》七十卷於浙西漕台。而先生之制作於是备矣。今又得《谯郡先生集》一百卷於四川转运副使南阳井公之子晦之。然后知先生之诗文为最多，当犹有网罗之所未尽者。余将尽取数集，削其重复，一其有无。以归於所谓一百卷，以为先生之全书”云云。然则耒之文集，在南宋已非一本。其多寡亦复相悬。此本卷数与紫芝所记四本皆不合，又不知何时何人摭拾残剩所编。宜其阙佚者颇夥。然考胡应麟《笔丛》有曰：“张文潜《柯山集》一百卷，余所得卷仅十三。盖钞合类书以刻，非其旧也。余尝於临安僻巷中见钞本书一十六帙，阅之乃文潜集，卷数正同。明旦访之，则夜来邻火延烧，此书倏煨烬矣。余大怅惋弥月”云云。此本虽不及百卷之完备，然较应麟所云十三卷者，则多已不啻五六倍。亦足见耒著作之大略矣。

##### 《淮海集》四十卷、《后集》六卷、《长短句》三卷（副都御史黄登贤家藏本）

> 	宋秦观撰。观事迹具《宋史文苑传》。观与两弟觌、覯皆知名，而观集独传。本传称文丽而思深。《苕溪渔隐丛话》载苏轼荐观於王安石，安石答书，述叶致远之言，以为清新婉丽，有似鲍、谢。敖陶孙《诗评》则谓其诗如时女步春，终伤婉弱。元好问《论诗绝句》因有“女郎诗”之讥。今观其集，少年所作，神锋太俊或有之。概以为靡曼之音，则诋之太甚。吕本中《童蒙训》曰：“少游‘雨砌堕危芳，风棂纳飞絮’之类，李公择以为谢家兄弟不能过也。过岭以后诗，高古严重，自成一家，与旧作不同。”斯公论矣。观《雷州诗》八首，后人误编之《东坡集》中，不能辨别。则安得概目以小石调乎？其古文在当时亦最有名。

> 	故陈善《扪虱新话》曰：“吕居仁尝言少游从东坡游，而其文字乃自学西汉。以余观之，少游文格似正，所进策论，颇若刻露，不甚含蓄。若比东坡，不觉望洋而叹。然亦自成一家”云云。亦定评也。王直方《诗话》称观作《赠参寥》诗末句曰：“平康在何处，十里带垂杨。”为孙觉所呵。后编《淮海集》，遂改云“经旬滞酒伴，犹未献长杨”。则此集为观所自定。《文献通考别集类》载《淮海集》三十卷，又《歌词类》载《淮海集》一卷。《宋史》则作四十卷。今本卷数与《宋史》相同，而多《后集》六卷，《长短句》分为三卷。盖嘉靖中高邮张綖以黄瓒本及监本重为编次云。

##### 《济南集》八卷（永乐大典本）

> 	宋李廌撰。廌有《德隅斋画品》，已著录。《文献通考》载廌《济南集》二十卷，而当时又名曰《月岩集》。周紫芝《太仓稊米集》有《书〈月岩集〉后》一篇，称滑台刘德秀借本於妙香寮，始得见之。则南渡之初，已为罕覯。后遂散佚不传。惟《苏门六君子文粹》中载遗文一卷而已。《永乐大典》修於明初，其时原集尚存，所收颇夥。采掇编缉，十尚得其四五。盖亦仅而得存矣。廌才气横溢，其文章条畅曲折，辩而中理。大略与苏轼相近。故轼称其笔墨澜翻，有飞砂走石之势。李之仪称其如大川东注，昼夜不息，不至於海不止。周紫芝亦云：“自非豪迈英杰之气过人十倍，其发为文词，何以痛快若是。”盖其兀奡奔放，诚所谓不羁之才。驰骤於秦观、张耒之间，未遽步其后尘也。史又称其善论古今治乱，尝上《忠谏书》、《忠厚论》，又《兵鉴》二万言。今所存《兵法奇正》、《将才》、《将心》诸篇，盖即所上《兵鉴》中之数首。其议论奇伟，尤多可取，固与局促辕下者异焉。案吕本中《紫微诗话》，极称廌《赠汝州太守》诗，而今不见此首。又其《祭苏轼文》所云“皇天后土，鉴一生忠义之心；名山大川，还万古英灵之气”者，当时传诵海内，而亦不见其全篇。则其诗文之湮没者固已不少。其幸而未佚者，固尤足珍矣。

##### 《参寥子集》十二卷（兵部侍郎纪昀家藏本）

> 	宋僧道潜撰。道潜，於潜人。苏轼守杭州，卜智果精舍居之。《墨庄漫录》载其本名昙潜，轼为改曰道潜。轼南迁，坐得罪，返初服。建中靖国初，诏复祝发。崇宁末，归老江湖，尝赐号妙总大师。国朝吴之振《宋诗钞》云：“《参寥集》杭本多误，采他诗未及与析。”今所传者凡二本。一题三学院法嗣广{宀丐}订，智果院法嗣海惠阅录。前有参寥子小影，即海惠所临。首载陈师道《饯参寥禅师东归序》。次载宋濂、黄谏、乔时敏、张睿卿四序。抄写颇工。一本题法嗣法颖编。卷帙俱同，而叙次迥异。未知孰为杭本。按集中诗有“同法颖韵”者，则法颖本授受有绪，当得其真。惟所载陈师道序，题曰《高僧参寥集序》，与序语颇相乖剌。岂传写者所妄改欤？《冷斋夜话》称：“参寥性褊，憎凡子如雠。”

> 	今观其诗，如《湖上二首》之类，颇嫌语少含蓄，足为傲僻寡合之验。然其落落不俗，亦由於此。吴可《藏海诗话》曰：“参寥《细雨》云：‘细怜池上见，清爱竹间闻。’荆公改‘怜’作‘宜’。又‘诗成暮雨边’。秦少游曰‘雨中’、‘雨旁’皆不好，只‘雨边’最妙。又云：‘流水声中弄扇行。’俞清老极爱之。

> 	此老诗风流酝藉，诸诗僧皆不及。”韩子苍云：‘若看参寥诗，则惠洪诗不堪看也’云云。盖当时极推重之。曹学佺《石仓历代诗选》惟录其《游鹤林寺》诗一首、《夏日龙井书事》诗一首，以当北宋一家。殆从他书采摭，未见此本欤？

##### 《宝晋英光集》八卷（浙江鲍士恭家藏本）

> 	宋米芾撰。芾有《画史》，已著录。其集於南渡之后，业已散佚。绍定壬辰，岳珂官润州时，既葺芾祠，因摭其遗文为一编，并为之序。序中不言卷数，而称《山村集旧》一百卷，今所薈稡附益，未十之一。似即此本。然陈振孙《书录解题》称《宝晋集》十四卷，与此不同。又此本后有张丑跋云：“得於吴宽家。”

> 	中间诗文，或注从《英光堂帖》增入，或注从《群玉堂帖》增入。则必非岳珂原本。又有注从《戏鸿堂帖》增入者，则并非吴宽家本。考“宝晋”乃芾斋名，“英光”乃芾堂名。合二名以名一书，古无是例。得无初名《宝晋集》，后人以《英光堂帖》补之，改立此名欤？芾以书画名，而文章亦颇不俗。曾敏行《独醒杂志》载其尝以诗一卷投许冲元云：“芾自会道，言语不袭古人。年三十，为长沙掾，尽焚毁以前所作。平生不录一篇投王公贵人。遇知己索一二篇，则以往。

> 	元丰至金陵，识王介甫。过苏州，识苏子瞻。皆不执弟子礼”云云。其自负殊甚，殆犹颠态。然吴可《藏海诗话》引韩驹之言，谓芾诗有恶无凡。岳珂序引《思陵翰墨志》曰：“芾之诗文，语无蹈袭，出风烟之上。觉其词翰同有凌云之气”。

> 	（案此条今本《思陵翰墨志》不载。）敏行又记苏轼尝言：“自海南归，舟中闻诸子诵所作古赋，始恨知之之晚。”盖其胸次既高，故吐言天拔。虽不规规绳墨，而气韵自殊也。

##### 《石门文字禅》三十卷（内府藏本）

> 	宋僧惠洪撰。惠洪有《冷斋夜话》，已著录。是集为其门人觉慈所编。释氏收入《大藏支那著述》中。此本即释藏所刊也。许顗《诗话》称其著作似文章巨工，仲殊、参寥辈皆不能及。陈振孙《书录解题》亦谓其文俊伟，不类浮屠氏语。

> 	方回《瀛奎律髓》则颇诋諆之。平心而论，惠洪之失在於求名过急，所作《冷斋夜话》至於假托黄庭坚诗以高自标榜，故颇为当代所讥。又身本缁徒，而好为绮语。《能改斋漫录》记其《上元宿岳麓寺》诗，至有“浪子和尚”之目。要其诗边幅虽狭，而清新有致，出入於苏、黄之间，时时近似。在元祐、熙宁诸人后，亦挺然有以自立。固未可尽排也。集中有寂音自序一篇，述其生平出处甚悉。而晁公武所谓“张商英闻其名，请住峡州天宁寺”者，独不之及。殆其朱崖窜谪，衅肇於斯，故讳而不书耶？盖其牵连钩党，与道潜之累於苏轼同。而商英人品非轼比，惠洪人品亦非道潜之比。特以词藻论之，则与《参寥子集》均足各名一家耳。

##### 《青山集》三十卷（浙江巡抚采进本）、《续集》七卷（编修朱筠家藏本）

> 	宋郭祥正撰。祥正字功父，当涂人。熙宁中举进士。官至汀州通判，摄守漳州。事迹具《宋史》本传。晁公武《读书志》、陈振孙《书录解题》皆载祥正《青山集》三十卷。王士祯《居易录》曰：“郭祥正《青山集》，闽谢氏写本六卷。古诗二卷、近体诗四卷。七言歌行仅二篇，或有阙文。”是士祯所见已为传写残阙之本。此本三十卷，与陈、晁二家所载合，犹完书矣。又《续集》七卷，晁氏、陈氏均不载，《宋史艺文志》亦不著录。前后无序跋，莫审谁所编次。

> 	然核其诗格，确出祥正，非后人所能依托。其中纪述，颇足与史传相参考。如史称祥正致仕后居於姑孰，不复干进。所居有醉吟菴。久之，起为通判汀州。后知端州，复弃去，家於当涂之青山以卒。今《续集》中有《浪士歌》一首，自序云：“郭子弃官合肥，归姑孰，自号曰醉吟先生。居五年，或者谓其未老可仕，以事荐於上。上即召之，复序於朝，俾监闽汀郡。寻摄守漳南，上复召之。行至半道，闽使者状其罪以闻，遂下吏。留於漳几三年。又自号曰漳南浪士”云云。集中《留漳南》诗甚多，则史所云知端州后复弃官者非也。又《漳南书事》云：“元丰五年秋七月十九日，猛风终夜发，拔木坏庐室。”《新昌吟寄颖叔待制》云：“元祐丙寅冬，新昌有狂寇名探，其姓岑，厥初善巫咒”云云。按元丰五年至元祐元年丙寅，正合诗序所云“留漳南三年”之数。然则祥正被议下吏在元丰五年，而其得归也在元祐元年，而岑探构乱之事，史未及详。则亦漏书也。又《青山集》载《送蒋颖叔待制拜六路都领》诗云：“廊庙之材终大用，愿敷和气及岩幽。”

> 	自注云：“予已乞骸，将归旧庐。”《再送颖叔》云：“云间骥尾终难附，梅子黄时公自归。”自注云：“公屡有佳句，见约同归。”复有《蒙诏许归绝句》二首。其《次韵林辨之长官送别之什》云：“牢落名声谗谤后，支离形影瘴氛馀。

> 	从来仕路谁为援，却返家园数自如。”以此数诗合之《续集浪士歌》之所自序，其再出一节，事迹始备。可以补本传之阙。惟史称祥正以上书谀颂安石，反为安石所挤，坐是偃蹇以终。而《续集》内有《熙宁口号》五首，末云“百姓命悬三尺法，千秋谁恤两端情。近闻崇尚刑名学，陛下之心乃好生”云云。殊不似推荐安石者。《青山集》有《奠王荆公坟》三首云：“大手曾将元鼎调，龙沈鹤去事寥寥。”又云：“平昔偏蒙爱小诗，如今吟就谁复知”云云。又不似见排於安石者。其是非自相矛盾。盖述知己之感，所以自明依附之因；刺新法之非，所以隐报摈斥之憾。小人褊躁，忽合忽离，往往如是。不必以前后异词疑也。其诗好用仙佛语，或偶伤拉杂。而才气纵横，吐言天拔。史称其母梦李白而生。陆游《入蜀记》亦称祥正少时，诗句俊逸，前辈或许为太白后身。又称青山太白祠以祥正侑食。盖因其诗格相近，从而附会。然亦足见其文章惊迈，时似青莲，故当时有此品目也。其人至不足道，而其集犹传，厥有由欤？考《东坡集》有《郭祥正家醉画竹石壁上，郭作诗为谢，且遗二古铜剑》一首。王十朋《东坡集注》又有祥正《观东坡画雪有感》诗二首。《青山集》俱失载，而《续集》亦无之。疑不免有所散佚。然较比谢氏之本，则完备多矣。

##### 《画墁集》八卷（永乐大典本）

> 	宋张舜民撰。舜民有《画墁录》，已著录。舜民为人忠厚质直，慷慨喜论事。

> 	叶梦得《岩下放言》称其尚气节而不为名。北宋人物中殆难多数。其初从高遵裕西征灵夏，无功而还。舜民作诗有“灵州城下千枝柳，总被官军斫作薪”及“白骨似沙沙似雪，将军休上望乡台”之句。为转运判官李蔡所奏，谪监郴州酒税。

> 	其后起为台官，浸至通显。而议论雄迈，气不少衰。崇宁初，又以谢表讥谤坐贬。

> 	晁公武称其文豪纵有理致，最刻意於诗。晚作乐府百馀篇。自序云：“年逾耳顺，方敢言诗。百世之后，必有知音者。”其自矜重如此。周紫芝《太仓稊米集》有《书舜民集后》一篇，称世所歌《东坡南迁词》“回首夕阳红尽处，应是长安”二语，乃舜民过岳阳楼作。又舜民《题庾楼》诗有“万里秋风吹鬓发，百年人事倚阑干”之句，世或载之《东坡集》中。盖由其笔意豪健，与苏轼相近，故后人不能辨别，往往误入轼集也。《文献通考》载舜民《画墁集》一百卷、《奏议》十卷。周紫芝谓政和七八年间，京师鬻书者忽印是集。售者至填塞衢巷，事喧复禁如初。而南渡后又有临川雕本《浮休全集》。盖其著作在当日，极为世重。而自明以来，久佚不传。惟《永乐大典》尚间载之。计其篇什，虽不及什之一二。

> 	然零玑断璧，倍觉可珍。谨蒐辑排比，釐为八卷，用存崖略。其《郴行录》乃谪监酒税时纪行之书，体例颇与欧阳修《于役志》相似。於山川古迹，往往足资考证。今亦并附集末焉。

##### 《陶山集》十四卷（永乐大典本）

> 	宋陆佃撰。佃有《埤雅》，已著录。此集据《书录解题》本二十卷。岁久散佚。今以《永乐大典》所载，裒为十四卷。盖仅存十之七矣。佃本受学於王安石，故《埤雅》及《尔雅新义》（案《尔雅新义》久佚，今散见《永乐大典》中，讹脱断烂殆不可读。）多宗《字说》。然新法之议，独龂龂与安石争。后竟入元祐党籍。安石之没，佃在金陵，为文祭之，推崇颇过。然但叙师友渊源，而无一字及国政。元祐初，预修《神宗实录》，亦颇为安石讳。数与史官辨争，坐是外补。

> 	然徽宗初召还复用，佃乃欲参用元祐旧人，复与时宰龃龉而罢。盖其初误从安石游，故牵於旧恩，文字之间，不能不有所假借。至於事关国计，则毅然不以私废公，亦可谓刚直有守者矣。佃既以新法忤安石，不复问以政事，惟以经术任之。

> 	神宗命详定郊庙礼文，佃实主其议。今集中所载诸篇是也。其他文字，勘以史传所纪，亦皆相符。惟《元丰大裘议》，集称佃为集贤校理。史乃称同列皆侍从，佃独以光禄丞居其间。当为《宋史》之讹。又佃绍圣初落职知泰州，故到任谢表有“海陵善地，淮甸近州”语。史乃称知秦州，亦为字误。殆修《宋史》时其集已不甚显欤！佃所著有《礼象》诸书，当时以知礼名。集中若《元丰大裘议》诸篇，大抵宗王而黜郑。理有可通，不妨各伸其说。惟其中自出新意，穿凿附会者。

> 	如以特牲馈食礼饎爨在西壁，主妇视饎爨於西堂下，为在庙外。引《尔雅》门侧之堂谓之塾，饎爨在庙门外之西堂下，今以《仪礼》考之，《燕礼》曰：“小臣师一人在东堂下。”《大射仪》曰：“宾之弓矢与中筹丰皆止於东堂下。

> 	宾之矢则以授矢人於西堂下。”《公食大夫礼》曰：“小臣东堂下。”《士丧礼》曰：“馔於东堂下。”《既夕礼》曰：“设棜於东堂下。”《少牢馈食礼》曰：“司宫溉豆笾勺爵觚觯几洗於东堂下。”凡此诸条，俱未有以东西堂为东西塾之堂者。《士冠礼》曰：“具馈于西塾。”《聘礼》曰：“摈者退负东塾而立。”

> 	又曰：“摈者退负东塾。”又曰：“出门西面於东塾南。”《士丧礼》曰：“卜人及执燋者在塾西。”《士虞礼》曰：“七俎在西塾之西。”《特牲馈食礼》曰：“筮人取俎於西塾。”凡此诸条，俱未有称东西塾为东西堂者。又《士冠礼》曰：“適东壁。”《士昏礼》曰：“退適东壁。”亦无以为在庙门外者。佃之说殊为牵合。佃又谓北堂有北壁。考《大射仪》：“工人士与梓人升下自北阶。”注曰：“位在北堂下。”既有北阶，明知其无北壁。佃弗及考详，而轻诋贾疏，亦为未允。至谓“裼袭”之“袭”从“龙”，“龙衣为袭”，则又附和《字说》而为之。

> 	尤无足深诘矣。方回《瀛奎律髓》称胡宿与佃诗格相似。宿诗传者稍多，佃诗则不概见。惟《诗林万选》载其《送人之润州》一首，《瀛奎律髓》载其《赠别吴兴太守中父学士》一首，《能改斋漫录》载其《韩子华挽诗》一联而已。今考《永乐大典》所载，篇什颇夥。大抵与宿并以七言近体见长，故回云然。厥后佃之孙游以诗鸣於南宋，与尤袤、杨万里、范成大并称。虽得法於茶山曾几，然亦喜作近体。家学渊源，殆亦有所自来矣。

##### 《倚松老人集》二卷（两淮马裕家藏本）

> 	宋饶节撰。节字德操，抚州人。尝为曾布客。后与布书论新法不合，乃祝发为浮屠。更名如璧，挂锡灵隐。晚主襄阳之天宁寺。尝作偈云：“闲携经卷倚松立，试问客从何处来？”遂号倚松道人。集中诗大半为僧后所作。吕本中《紫微诗话》称其萧散似潘邠老。陆游《老学菴笔记》亦称为当时诗僧第一。《宋史艺文志》载《倚松集》十四卷。今止存抄本二卷，末有“庆元己未校官黄汝嘉重刊”一行。盖犹沿宋刻之旧。又今所传本与谢薖、韩驹二集行款相同。卷首标目下俱别题“江西诗派”四字，与他诗集不同。或即宋人所编《江西诗派集》一百三十七卷内之三种。旧本残阙，后人析出单行欤？

##### 《长兴集》十九卷（浙江巡抚采进本）

> 	宋沈括撰。括有《梦溪笔谈》，已著录。陈振孙《书录解题》载括集四十一卷。南宋高布尝合沈辽、沈遘二集刻於括苍，题曰《吴兴三沈集》。此本卷末题“从事郎处州司理参军高布重校”一行。盖即括苍所刻本也。括博闻强记，一时罕有其匹。所作《笔谈》，於天文、算数、音律、医卜之术，皆能发明考证，洞悉源流。而在当时乃不甚以文章著。然学有根柢，所作亦宏赡淹雅，具有典则。

> 	其四六表启，尤凝重不佻，有古作者之遗范。惜流传既久，篇帙脱佚。阙卷一至卷十二。又阙卷三十一。又阙卷三十三至四十一。共二十二卷。勘验诸本，亦皆相同。知断烂蠹蚀，已非一日。《宋文鉴》及《侯鲭录》诸书载括诗什颇多，而集中乃无一首。又史称括为河北西路察访使，条上三十一事，皆报可。其他建白甚众，而集中亦无《奏劄》一门。盖皆在阙卷之中矣。又案三沈之中以括集列遘集之后，实则行辈括为长。《书录解题》曰：“括於文通为叔（案文通，沈遘之字也），而年少於文通。世传文通常称括叔。今四朝史本传以为从弟者非也。

> 	文通之父扶，扶之父同，括之父曰周，皆以进士起家，官皆至太常少卿。王荆公志周与文通墓，及文通弟辽志其伯父振之墓可考”云云。其辨证甚明。元修《宋史》，仍以括为遘之从弟，殊为乖误。今据陈氏之说，附正其失。用以见《宋史》疏舛，不足尽为典据焉。

##### 《西塘集》十卷（浙江鲍士恭家藏本）

> 	宋郑侠撰。侠字介夫，福清人。治平四年进士。神宗时调光州司法参军，入京监安上门。以抗疏极论新法之害，发马递上《流民图》。复劾吕惠卿奸状。谪英州编管。徽宗初，除监潭州南岳庙而卒。事迹具《宋史》本传。其集本二十卷。

> 	明季重刊，叶向高更为删汰。存奏疏、杂文八卷，诗一卷。附本传、谥议、祠记等为一卷。具见向高所作序中。盖已刊除大半，非复宋本之旧。然如《景定建康志》载侠劾吕惠卿论西夏事，及上《君子小人事业图》诸疏，今俱不存。则向高之去取亦未为至当矣。王士祯《居易录》称其文似石介，而无其怒张叫呶之习。

> 	古诗在白居易、孟郊之间。今观其集，良如所说，惜横遭芟薙，旧帙遂亡，竟不得而全见之。是则前明隆、万以来轻改古书之弊也。

##### 《云巢编》十卷（浙江巡抚采进本）

> 	宋沈辽撰。辽字叡达，钱塘人。遘之弟也。用兄任监寿州酒税。熙宁初为审官西院主簿。久之以太常寺奉礼郎摄华亭县。坐事流永州。更徙池州，筑室齐山，自号云巢，遂不复起。事迹具《宋史》本传。辽墓志称所著《云巢编》二十卷。

> 	今此本乃宋高布载入《吴兴三沈集》者，所存只十卷。《文献通考》所载卷数亦同。殆布校刊之时，已有所合并欤？又集中《海天寥寥禾黍秋》一首，此本题曰《初闻鹤唳》。而徐硕《至元嘉禾志》乃作《题干山圆智寺》。又《门箴》一首，《至元嘉禾志》作《华亭县门箴》，且有跋语两行。均与此乖互不合。或当时尚有别本，故所据互有异同也。辽文章豪放奇丽，无尘俗龌龊之气，而尤长於歌诗。

> 	王安石尝赠以“风流谢安石，潇洒陶渊明”之句。而安石子雱亦云“前日览佳作，渊明知不如”。皆以柴桑格调为比，其倾倒可谓甚至。然辽诗实主於生峭，与陶诗蹊迳颇不相类。观其生平，屡与黄庭坚酬和，而庭坚亦称其“能转古语为我家物”。知为豫章之别派，非彭泽之支流矣。

##### 《景迂生集》二十卷（两淮马裕家藏本）

> 	宋晁说之撰。说之有《儒言》，已著录。说之博极群籍，尤长经术。著书数十种，靖康中兵燹不存。其孙子健访辑遗文，编为一十二卷，又续广为二十卷。

> 	前三卷为奏议。四卷至九卷为诗。十卷为《易元星纪谱》。十一卷为《易规》十一篇，又《尧典》、《中气》、《中星》、《洪范》小传各一篇，诗序论四篇。

> 	十二卷为《中庸》传及《读史》数篇。十三卷即《儒言》。十四卷为杂著。十五卷为书。十六卷为记。十七卷为序。十八卷为后记。十九、二十卷为传、墓表、志铭、祭文。其中辨证经史，多极精当。《星纪谱》乃取司马光《元历》、邵雍《元图》而合谱之，以七十二候、六十四卦相配而成。盖潜虚之流也。陈振孙《书录解题》曰：“刘跂斯立墓志，景迂所撰，见《学易集》后。”此集无之，计其佚者多矣。此本当即陈氏所见，而讹误颇甚。《洪范》小传及十七卷序文内兼有脱简。又有别本，题曰《嵩山集》，所录诗文均与此本相合，讹阙之处亦同。

> 	盖一书而两名，今附著於此，不复别存其目云。

##### 《鸡肋集》七十卷（两淮马裕家藏本）

> 	宋晁补之撰。补之字无咎，钜野人。元丰间举进士。试开封及礼部别院皆第一。元祐中除校书郎。绍圣末落职，监信州酒税。大观中起知泗州，卒於官。后入元祐党籍。事迹具《宋史文苑传》。初，苏轼通判杭州，补之年甫十七。随父端友宰杭州之新城。轼见所作《钱塘七述》，大为称赏。由是知名。后与黄庭坚、张耒、秦观声价相埒。耒尝言：“补之自少为文，即能追补屈、宋、班、扬，下逮韩愈、柳宗元之作。促驾力鞭，务与之齐而后已。”胡仔《苕溪渔隐丛话》亦称：“余观《鸡肋集》，古乐府是其所长，辞格俊逸可喜。”今观其集，古文波澜壮阔，与苏氏父子相驰骤。诸体诗俱风骨高骞，一往俊迈。并驾於张、秦之间，亦未知孰为先后。世传苏门六君子。《文粹》仅录其文之体近程试者数十篇。

> 	《避暑漫抄》仅称其《芳仪曲》一篇。皆不足以尽补之也。此本为明崇祯乙亥苏州顾凝远依宋版重刊。前有元祐九年补之自序，后有绍兴七年其弟谦之跋。序称“裒而藏之，谓之《鸡肋集》”。跋则称“宣和以前，世莫敢传。今所得者古赋、骚词四十有三，古律诗六百三十有二，表启、杂文六百九十有三。自捐馆舍，迨今二十八年，始得编次为七十卷”云云。盖其稿为元祐中补之自葺。虽有集名，尚非定本。后谦之乃裒合编次，续成此帙。故中有元祐以后所作，与补之原序年月多不相应云。

### 一百五十五 集部八

#### 别集类八△《乐圃馀稿》十卷、《附录》一卷（两淮马裕家藏本）

> 	宋朱长文撰。长文有《吴郡图经续记》，已著录。长文著述甚富。所撰诗词、赋辨、表章、杂说凡一百卷。以所居名乐圃，故名之曰《乐圃集》。南渡以后，尽毁於兵。其从孙知汉阳军思裒集遗文，得诗百六十有三、记五、序六、启七、墓志五、杂文六。重为编次，类为十卷。又以墓铭、表传为《附录》一卷。鋟木以传。以非《乐圃集》之全本，故名之曰《馀稿》。岁久版佚。藏书家递相传录，惟写本仅存。康熙壬辰，其裔孙岳寿即旧本重刊，复行於世。外附补遗诗一首、赞一首，则明嘉定陆嘉颖所掇拾增入也。稿中墓铭皆署其父公绰名，盖长文少时，代其父作。思从石刻录出，亦可见当时搜讨之勤矣。叶梦得《避署录话》曰：“元丰间淮浙士人以疾不仕，因以行义闻於乡里者二人。楚州徐积仲车，苏州朱长文伯原。”则长文在南北宋间，与徐积齐名。然积之学问主精研事理，长文之学问主博考古今；积之文章多怪伟骇俗，长文之文章多平易近人。其所造则各有不同云。

##### 《龙云集》三十二卷（浙江鲍士恭家藏本）

> 	宋刘弇撰。弇字伟明，安福人。元丰二年进士。复中博学宏词科。初知峨眉县，改博士。元符改元，进《南郊大礼赋》，除秘书省正字，历实录院检讨。事迹具《宋史》本传。是集名曰“龙云”者，《书录解题》谓“龙云，安福乡名，弇所居也”。其文不名一格，大都气体宏整，词致敷腴。周必大作是集序，谓其醺经饫史，吞吐百氏，为足继欧阳修之后，而上接韩文。则推许未免溢分。《宋史》本传称其文剷削瑕颣，卓诡不凡。庶几乎近其实矣。诗虽才地稍弱，要亦峭拔不俗，异於庸音之足曲也。其集初刊於浦城，仅二十五卷。绍兴四年，其乡人罗良弼搜求别本，益以彭德源、曾如晦等所编，又得《宏词》、《时议》诸篇於郭明叔家。总六百三十一首，釐为三十二卷。后附志铭及良弼跋。岁久版佚。

> 	明弘治中刘璋复序而重刊。吴之振撰《宋诗钞》，不及弇集。曹庭楝撰《宋诗存》，始补收之。盖传本较稀，故之振偶未见云。

##### 《云溪居士集》三十卷（永乐大典本）

> 	宋华镇撰。镇字安仁，会稽人。元丰二年进士。官至朝奉大夫，知漳州军事。

> 	镇原集本一百卷。又有《扬子法言训解》十卷、《书记》三卷、《会稽览古诗》一百三篇、《长短句》一卷、《会稽录》一卷，并附哀文一卷，通一百十七卷。

> 	绍兴十三年，其子初成裒集刊刻，曾表进於朝。又镇《上蔡枢密书》，自云“有所作《王制解》一编”。而初成所为状跋，则不载是书。盖当时已散佚矣。其集诸家书目皆不著录。宝庆《会稽续志》但称镇好学博古，尝著《会稽览古诗》一百三篇，不及其集。惟焦竑《经籍志》载《云溪居士集》一百卷，而其他著作亦均未载。近钱塘厉鹗编《宋诗纪事》，仅从地志之中抄得《会稽览古诗》九首。

> 	知自明以来，是集无传本也。兹於《永乐大典》中掇缉诠次，釐为三十卷。虽未能顿还旧观，然原刻卷数，已得三之一矣。楼炤序其集曰：“精深典赡，遒丽逸发。”又曰：“介然自重，不轻以求人之知。其名之不昭也，固宜。”然观其学术，大抵以王安石为宗。且与蔡京、章惇辈赠答往来，干祈甚至。炤之所云，未必遽为公论。特幸不为京辈所汲引，故尚未丽名奸党，身败名裂耳。至其所为诗文，则才气丰蔚，词条畅达。虽不足与欧、曾、苏、黄比絜长短，而在元丰、元祐之际，亦褎然自成一家。置其人品，取其文章可矣。

##### 《演山集》六十卷（编修汪如藻家藏本）

> 	宋黄裳撰。裳字冕仲，南平人。元丰五年进士第一。累官礼部尚书。《宋史》列传别有一黄裳，普城人。乾道五年进士。光宗时官至显谟阁待制。名姓偶同，非一人也。其集见於陈振孙《书录解题》者六十卷。今此本卷目相符，盖犹宋时原本。《国史经籍志》作“黄裳《兼山集》四十卷”。书名卷数俱不合，盖焦竑传录之误耳。裳，《宋史》无传，其行事不甚可考。《福建通志》称“政和、宣和间三舍法行。裳上书谓宜近不宜远，宜少不宜老，宜富不宜贫。不如遵祖宗科举之制。人以为确论”。要亦伉直有守之士。故其诗文俱骨力坚劲，不为委靡之音。同时庄念祖《述方外志》乃谓“裳为紫薇天官九真人之一。因误校籍，堕人间”云云。说殊诞妄。盖以裳素喜道家玄秘之书，又自称紫元翁，往往爱作尘外语。故从而附会之耳。兹编为乾道初其季子玠裒辑，建昌军教授廖挺订其舛误，刻於军学。前有王说序，亦称其渊源六经，议论悉出於正云。

##### 《姑溪居士前集》五十卷、《后集》二十卷（编修汪如藻家藏本）

> 	宋李之仪撰。之仪字端叔，《宋史》称沧州无棣人。而吴芾作前集序，乃曰景城人。考《元丰九域志》，熙宁六年省景城入乐寿，则当为乐寿人。史殆因沧州景城郡横海军节度治平九年尝由清池徙治无棣，遂误以景城即无棣也。陈氏《书录解题》据所题郡望，称为赵郡人，益失之矣。之仪元丰中举进士。元祐初为枢密院编修官，通判原州。元符中监内香药库。以尝从苏轼幕府，为御史石豫劾罢。崇宁初提举河东常平，坐草范纯仁遗表过於鲠直，忤蔡京意，编管太平。

> 	是编《前集》五十卷，为乾道丁亥吴芾所辑，并为之序。姑溪居士，之仪南迁后自号，因以名其集也。《后集》二十卷，不知谁编。然《文献通考》已著录，则亦出宋人手矣。之仪在元祐、熙宁间，文章与张耒、秦观相上下。王明清《挥麈后录》称其尺牍最工。然他作亦皆神锋俊逸，往往具苏轼之一体。盖气类渐染，与之化也。其诗名稍不及黄、陈。论者因苏轼题其诗后有“暂借好诗消永夜，每逢佳处辄参禅”句，遂以为讽其过於僻涩。今观集中诸诗，虽魄力雄厚，不足敌轼；然大抵轩豁磊落，实无郊、岛钩棘艰苦之状。注家所论，附会其词，非轼本意矣。

##### 《潏水集》十六卷（永乐大典本）

> 	宋李复撰。复字履中。先世家开封祥符，以其父官关右，遂为长安人。登元丰二年进士。历官熙河转运使，终於中大夫集贤殿修撰。其事迹不见於《宋史》。

> 	洪迈《容斋随笔》载其於蔡京、刑恕谋用战车、战舰一事，上疏排诋，甚为切直。

> 	而恨史传之不能详尽。《朱子语录》亦曰：“闽人李复（案复非闽人，此句或传写之误。）及识横渠先生。绍圣间为西边使者，博记能文。今信州有《潏水集》者，即其文也。其间有《论孟子养气》，谓‘动必由理，故仰不愧於天，俯不怍於人。无忧无惧，其气岂不充乎！舍是则明有人非，幽有鬼责，自歉於中，气为之丧矣’。此语虽疏，却得其大旨。近世诸儒之论，多似过高，流於老、庄而不知，不若此说之为得也。”今观是集，如谓扬雄不知道，谓井田兵制不可遽言复古，皆确然中理。其他持论，亦皆醇正，不止朱子所称一条。又久居兵间，娴习戎事，故所上奏议，大都侃侃建白，深中时弊，亦不止洪迈所称二疏。至其考证今古，贯穿博洽，於易象、算术、五行律吕之学无不剖晰精微，具有本末，尤非空谈者所可及。在宋儒之中，可谓有体有用者矣。集本四十卷，乾道间尝刻於饶郡，即朱子所谓信州本也。后散佚无存，谈宋文者多不能举其名氏。今从《永乐大典》裒辑编缀，釐为一十六卷，著之於录。既以发潜德之幽光，且以补史传之阙略焉。

##### 《学易集》八卷（永乐大典本）

> 	宋刘跂撰。跂字斯立，东光人，家於东平。尚书右仆射挚之子也。《宋史》附见挚传。称其能文章，遭党事，为官拓落，家居避祸以寿终，而不详著其仕履。

> 	惟晁说之作跂墓志称：“跂登元丰二年进士。初选亳州教授。元祐初除曹州州学教授，以雄州防御推官知江州彭泽县。其后改管城、蕲水，所至有政声。复主管成都府永宁观。政和末以朝奉郎卒。”所叙生平梗概，颇为详悉。说之又称跂晚作学易堂，乡人称为学易先生。其集名盖取诸此也。绍圣初，挚以党籍窜新州，卒於谪所。建中靖国初，跂伏阙籥冤，得复官昭雪，世称其孝。吕本中《紫微诗话》称：“跂初登科，就亳州，见刘攽所称引，皆所未知，於是始有意读书。厥后与孙复、石介名相埒。”盖其行谊学问，均不愧於古人。所作古文，类简劲有法度。诗则多似陈师道体。虽时露生拗，要自落落无凡语。《江西宗派图》中不列其名，殆以挚为朔党，门户不同欤！然淳熙中吕祖谦奉诏修《文鉴》，多取跂作。其辨冤时《上执政启》所云“晚岁离骚，魂竟招於异域。平生精爽，梦犹托於古人”者，吕本中《诗话》及王铚《四六话》亦俱极推其隶事之工。即以文章而论，亦北宋末年卓然一作者矣。其集原本二十卷，陈振孙《书录解题》谓最初李相之得於跂甥蔡瞻明。绍兴中洪迈传於长乐官舍。后施元之刻版行世。《宣防宫赋》、《学易堂记》世尤传诵。今元之旧刻，久无传本。惟《永乐大典》载跂诗文颇多。虽未免有所脱佚，而掇拾排次，尚可得什之六七。谨依类编订，共录为十有二卷。今恭承圣训，於刊刻时削去青词，以归雅正。其《同天节道场疏》、《管城县修狱道场疏》、《供给看经疏》、《北山塑像疏》、《灵泉修告疏》、《仁钦升坐疏》、《请崇宁长老疏》以及为其父母舅氏修斋诸疏，皆迹涉异端，与青词相类，亦概为削除。重加编次，釐为八卷，用昭鉴古斥邪之训，垂万世立言之准焉。

##### 《道乡集》四十卷（两淮马裕家藏本）

> 	宋邹浩撰。浩字志完，常州晋陵人。元丰五年进士。官终直龙图阁，赠宝文阁学士。谥曰忠。事迹具《宋史》本传。此集乃其子柄栩所辑。凡诗十四卷、文二十六卷。李纲尝为之序，此本失载。《东都事略》载浩集三十卷。疑此亦后人所分也。浩於元符二年以上疏谏立刘后编管新州。当时已焚毁其稿。徽宗初，蔡京重治浩罪，求其疏不得，仍伪作浩疏宣示之。今集中具载原疏，盖自《徽宗实录》浩传中采出者。又集载疏共四首，而李焘《长编》内尚有元符元年《论执政大臣不和》一疏，不见集中。又论章惇凡四疏，集亦只载其三。而《高俅转官》一制乃存而不删。盖编类之时，蒐采未备，去取亦未尽当也。柄等镂版，宋末已毁。明成化间其裔孙邹量始得内阁抄本。万历中钱塘令邹忠允亦浩之裔，乃再刊行之。王士祯《居易录》称其古诗似白居易，律诗似刘梦得。又称其受学程门，而特嗜禅理，诗文多宗门语。其《括苍易传序》，服膺荆舒之学，亦驳而不醇。

> 	夫浩之大节，可谓不愧师门矣。语言文字，小小异同，未足为累，盖所学在此不在彼也。以是吹求，是亦不揣其本矣。

##### 《游廌山集》四卷（福建巡抚采进本）

> 	宋游酢撰。酢字定夫，建阳人。元丰五年进士。建中靖国初，历官监察御史。

> 	宣和初，终於知濠州。事迹具《宋史道学传》。杨时《龟山集》有酢墓志铭，称所著有《中庸义》一卷、《易说》一卷、《诗二南义》一卷、《论语》、《孟子》杂解各一卷、《文集》十卷。年谱称其“年二十九，录明道先生语。年四十一，录伊川先生语。年四十六，作《论孟杂解》、《中庸义》。年四十七，作《易说》、《诗二南义》”。而不言文集，盖本各为书也。此本首以《论语杂解》、《中庸义》、《孟子杂解》为一卷。次《易说》、《诗二南义》为一卷。次《师语》、《师训》为一卷。次以文七篇、诗十三首，附以墓志、年谱为一卷。又《中庸义》后有《拾遗》。《孟子杂解》仅八条。《诗二南义》仅二条。盖后人掇拾重编，不但非其原本，且并非完书矣。《春日山行》诗中有“风咏舞雩正此日，雪飘伊洛是何年”之句。自用程门立雪故实，似亦不类酢作。以其为宋儒遗书，别无他本，姑录之以备一家焉。

##### 《西台集》二十卷（永乐大典本）

> 	宋毕仲游撰。仲游字公叔，郑州人。同平章事士安之曾孙。与兄仲衍同举进士。历仕州县。元祐初召试学士院，除集贤校理，累迁吏部郎中。后入元祐党籍，终於西京留司御史台，提举鸿庆宫。《宋史》附载入士安传末，叙其事迹颇详。

> 	厉鹗《宋诗纪事》以为士安子者，误也。《东都事略》但称仲游有集行世，不详卷数。《宋史艺文志》作五十卷。而晁公武《读书志》则称《西台集》二十卷。

> 	所纪卷目，多寡互殊，传本亦久绝於世。今从《永乐大典》各韵中搜辑排比，诗文诸体俱全。似已鲜所遗阙，特未能足五十卷之数。然《宋志》荒谬，多不可凭。

> 	疑“五”字为传写之误。谨仍依《读书志》釐为二十卷，亦几几乎还其旧矣。仲游少负隽名，其试馆职时所与同策问者，乃黄庭坚、张耒、晁补之诸人，而苏轼独异所作，擢为第一。他日又举以自代，且称其学贯经史，才通世务，文章精丽，议论有馀。原状具见东坡集中。今观其著作，大都雄伟博辨，有珠泉万斛之致。

> 	於轼文轨辙最近。针芥之契，殆由於此。其间如《正统》、《封建》、《郡县》诸议，虽不免稍失之偏驳；而其他论事之作，类皆明白详尽，切中情理，不为浮夸诞谩之谈。盖其学问既有根柢，所从游者如富弼、司马光、欧阳修、范纯仁、范纯粹、刘挚辈，又皆一时名德。渐渍薰陶，故发为文章，具有典则。集中《上苏学士书》，称其“知畏於口，未畏於文”，深戒其以文字贾祸。又《上司马温公书》，称其“欲废新法，而左右皆安石之徒，惧其祸之犹在”。其后悉如所虑。

> 	是其深识远计，尤不可及，固非独文辞之工矣。又《永乐大典》有《毕仲衍上编次官制卷目劄子》一道，亦题作《西台集》。考《宋史》载仲衍为官制局检讨，文字千万计，损益删补，曲尽其当。或由仲衍无集，故附入仲游集中欤！今亦并存以备考证。至《开启疏》、《乐词》诸篇，非文章之正体。今以原集所有，姑录存之。而刊本则概从删削焉。

##### 《乐静集》三十卷（编修汪如藻家藏本）

> 	宋李昭玘撰。昭玘字成季。《宋史》云济南人。考昭玘籍本钜野，殆尝自署济阴，而史遂误济南也。元祐中擢进士第。历官提点永兴、京西、京东刑狱。坐元符党夺官。徽宗立，召为右司员外郎，迁太常少卿，出知沧州。崇宁初编入党籍。绍兴初追复直徽猷阁。事迹具《宋史》本传。史称昭玘坐废以后，居闲十五年。自号乐静先生。寓意法书图画，贮以十囊，命曰《燕游十友》。侯为昭玘校试所举士。及蒙执政、感旧恩，使人致意。昭玘惟求秘阁法帖而已。其孤介自守，不汲汲自进如是。故其胸度夷旷，发为文章，皆光明俊伟，无依阿淟涊之态，亦无嚣呼愤戾之气。又早为苏轼所知，耳濡目染，具有典型。北宋之末，翘然为一作者。当时与晁补之齐名，固不虚也。其集前后无序跋，不知何人所编。晁、陈二家书目及《宋史艺文志》皆不著录。叶盛《菉竹堂书目》有之，而无卷数。

> 	惟焦竑《国史经籍志》载三十卷。此本凡诗四卷、《徐州十事》一卷、记一卷、传序一卷、杂文二卷、书二卷、表三卷、启状七卷、疏一卷、青词疏文一卷、僧疏一卷、进卷二卷、试馆职策一卷、碑志行状三卷，与焦竑志合。盖即竑所见之本也。

##### 《北湖集》五卷（永乐大典本）

> 	宋吴则礼撰。则礼字子副，富川人。以父御史中复荫入仕。官至直秘阁，知虢州。晚居豫章，自号北湖居士。其事迹略见陈振孙《书录解题》，而不甚详备。

> 	今考集中所与唱和者，若唐庚、韩驹、曾纡、陈师道诸人，皆一时名士。其《李长者像序》署衔，则尝为军器监主簿。又《续百忧集行》有“畴昔罪臣投荆州”之句，盖中间曾以事贬谪也。又《永乐大典》载有韩驹《北湖集序》，题宣和壬寅，而中称“则礼卒於虢州之后一年，其子坰缀辑诗文”云云。则当终於宣和辛丑。杨万里《诚斋诗话》乃称尤袤赏其二绝句。其一有“华馆相望总使星，长淮南北已休兵”句，乃似高宗时语，岂万里偶传讹乎？驹序称坰所编集为三十卷。

> 	《书录解题》则作《北湖集》十卷、长短句一卷。世久无传，未详孰是。今从《永乐大典》各韵中裒辑编缀，尚得诗三百馀首、长短句二十馀首、杂文三十馀首。谨校正讹舛，釐为五卷。则礼诗格峭拔，力求推陈出新。虽间涉於颓唐，而逸趣环生，正复不烦绳削。近体好为生拗，笔力纵横，愈臻遒上。杂文虽寥寥数首，而法律严密，具有典型。观所作《欧阳永叔集跋》、《曾子固大般若经抄序》，知其於古文一脉具有渊源。宜其折矩周规，动符轨度。固非渡江以后讲学家支离冗漫之体所得而比并矣。

##### 《溪堂集》十卷（永乐大典本）

> 	宋谢逸撰。逸字无逸，临川人。屡举不第。然以诗文名一时。吕本中作《江西诗派》，列黄庭坚而下凡二十五人，逸与弟薖并与焉。本中尝称逸才力富赡，不减康乐。刘克庄作《江西诗派序》，则谓逸轻快有馀而欠工緻，颇以本中之言为失实。今观其诗，虽稍近寒瘦，然风格隽拔，时露清新。上方黄、陈则不足，下比江湖诗派则沨沨乎雅音矣。且克庄序中又称：“宣政间有岐路可进身。

> 	韩子苍诸人或自鬻其技至贵显。二谢乃老死布衣，其高节为不可及。”而本中《东莱诗话》亦载汪华赠逸诗云：“但得丹霞访庞老，何须狗监荐相如。新年更励於陵节，妻子同鉏五亩蔬。”则知当时兼以人品重之，不独以其诗也。考江西派中有集者二十四人。逸所著文集二十卷、诗集五卷、补遗二卷、诗馀一卷，尤称繁富。今自黄、陈、吕、晁诸家外，惟韩驹《陵阳集》及薖之《竹友集》犹有写本。逸集已久佚无传。故王士祯跋《竹友集》，以未见逸集为歉。近时厉鹗撰《宋诗纪事》，蒐罗极广，所采逸诗亦止十馀首。今从《永乐大典》所载，裒集缀辑，尚得诗文数百篇。中间如《冷斋夜话》所载“贪夫蚁旋磨，冷官鱼上竿”句。又《豫章诗话》所引逸《蝴蜨》诗“狂随柳絮有时见，舞入梨花何处寻。江天春暖晚风细，相逐卖花人过桥”等句。虽皆已失其全篇。然其存者，诗词约什之七八，文亦约什之四五。已可略见其大概。谨订正讹舛，釐为十卷。庶考江西诗派者，犹得以备一家焉。

##### 《竹友集》十卷（编修汪如藻家藏本）

> 	宋谢薖撰。薖字幼槃，临川人。《宋史艺文志》、陈振孙《书录解题》载薖《竹友集》俱作十卷。而世所行本止四卷，又有诗无文。盖流传仅存，已多阙佚。此本乃明谢肇淛从内府钞出。凡古诗四卷、律诗三卷、杂文三卷。与宋时卷数相合，盖犹旧本。卷末有绍兴壬申抚州州学教授建康苗昌言题识，称“二谢文集合三卷，邦之学士欲刊之而未能。朝议大夫赵士鹏来守是邦，始命勒其书於学宫，以称邦人之美意。”详其词气，盖与谢逸《溪堂集》同时授梓，故吕本中原跋亦总二集而言之也。本中称薖诗似谢玄晖，不免誉之太过。刘克庄《诗话》则谓薖视逸差苦思，而合玄晖者亦少。王士祯《居易录》又谓薖在江西派中，亦清逸可喜。然涪翁沈雄刚健之气，去之尚远。所评骘俱为不诬。士祯又极称其《颜鲁公祠堂》、《十八学士图》诸长歌及“寻山红叶半旬雨，过我黄花三径秋”二句、《靡靡江蓠只唤愁》一诗。持论亦属允当。至所称“挼挲蕉叶展新绿，从臾榴花开晚红。瘦藤拄下万峰顶，老鹤来归千岁巢”，则殊不尽薖所长。盖一时兴到之言，非笃论也。

##### 《日涉园集》十卷（永乐大典本）

> 	宋李彭撰。彭字商老，南康军建昌人。陈振孙《书录解题》以为公择之从孙。

> 	王明清《挥麈录》谓李定仲求以不得预苏舜钦赛神会兴大狱，彭即其孙也。二说未知孰是。《宋史》不为立传，其行履亦不可考。赵彦卫《云麓漫钞》载：“吕居仁《江西诗派图》，录自黄庭坚以下二十五人，彭名在第十五，居韩驹之亚。”

> 	则彭本文章之士，故事迹不见於史也。其集《书录解题》作十卷，世久无传。今检《永乐大典》，所载彭诗颇多。抄撮编次，共得七百二十馀首，诸体咸备。谨校定讹谬，仍釐为十卷，以还其旧。集中所与酬倡者，如苏轼、张耒、刘羲仲等，皆一代胜流。故其诗具有轨度，无南宋人粗獷之态。吕居仁称其诗文富赡宏博，非后生容易可到。刘克庄《后村诗话》亦称其博览强记，而独惜其诗体拘狭少变化。今观所作，克庄所论为近之。然边幅未宏，而锤炼精研，时多警策，颇见磨淬之功。在江西派中，与谢逸、洪朋诸人足相颉颃，终非江湖末派所能及也。

##### 《灌园集》二十卷（永乐大典本）

> 	宋吕南公撰。南公字次儒，南城人。《宋史文苑传》称其於书无所不读，於文不肯缀辑陈言。熙宁中，士方推崇马融、王肃、许慎之业（案熙宁中科举所用乃王安石《三经新义》及《字说》，非马融、王肃、许慎之学，此语殊为乖妄，《宋史》荒陋此亦一端，谨附纠其谬於此），剽掠临摹。南公度不能逐时好，一试礼闱不偶，退筑室灌园，不复以进取为意。元祐初，立十科荐士。中书舍人曾肇上疏，荐其不事俗学，安贫守道，堪充师表。廷议欲命以官，未及而卒。陈振孙《书录解题》称南公欲修《三国志》，名其斋曰衮斧。将成而南公卒，书亦不传。惟其子郁编次遗文为三十卷。然刊版久佚，流传遂绝。仅存抄本《吕次儒集》一卷，惟录《麻姑山诗》二十四首、《福山诗》一首及《钱邓州不烧纸钅强颂》、《义鹰志》、《龙母墓》三篇。盖后人从《宋文鉴》及《麻姑山志》抄撮而成，十不存一。今据《永乐大典》所载，裒辑薈萃，篇帙尚夥。谨依类排次，釐为二十卷。虽不必尽符原数，视世所传本则赅备多矣。南公《与汪秘校论文书》，自言“於庄、列、六经、百家、十八代史因文见道，沈酣而演绎之。私心自许，谓文学之事虽使圣人复生，不得废吾所是。惟当勒成一家，俟之百世”。又曰：“尧、舜以来，扬、马以前，与夫韩、柳之作，此某所谓文者。若乃场屋诡伪劫剽、穿凿猥冗之文，则某之所耻者。必若黄河、泰山，峻厚高简，浑灝奔注，与天地齐同，而日月不能老之者，此某之所以究心。”今读其集，虽所言不无过夸，然其覃精殚思，以力追秦、汉，要亦毅然不惑於俗学者也。

##### 《庆湖遗老集》九卷（两江总督采进本）

> 	宋贺铸撰。铸字方回，卫州人。唐谏议大夫知章之后。玄宗时，知章致政，诏赐镜湖。据谢承《会稽先贤传》，谓庆湖以王子庆忌得名，后讹为镜，故铸自号庆湖遗老。初以婚於宗女，授右班殿直。元祐中李清臣奏换通直郎，通判泗州、太平州，卒。事迹载《宋史文苑传》。其诗自元祐己卯以前凡九卷，自制序文，是为《前集》。己卯以后者为《后集》。合前后集共二十卷，同时程俱为之序。

> 	今《后集》已佚，惟《前集》仅存。铸子<木廪>跋，称《后集》经兵火散失，则南宋已无完本。故《书录解题》所载卷数与今本同也。方回作《瀛奎律髓》，称铸每诗题下必详注作诗年月，与其人之里居姓氏。今观此本，与回所说相符。盖犹旧刻之未经删窜者矣。铸以填词名家，世传其《青玉案》词“梅子黄时雨”句，有“贺梅子”之称。然其诗亦工緻修洁，时有逸气。格虽不高，而无宋人悍獷之习。《苕溪渔隐丛话》称其以《望夫石》诗得名。《诗人玉屑》称王安石赏其《定林寺绝句》。王直方《诗话》载铸论诗之言曰：“平淡不涉於流俗，奇古不邻於怪僻。题咏不窘於物义，叙事不病於声律。比兴深者通物理，用事工者如己出。格见於成篇，浑然不可镌。气出於言外，浩然不可屈。”（案此段以叶韵成文。）观其所作，虽不尽如其所论，要亦不甚愧其言也。陆游《老学菴笔记》曰：“贺方回状貌奇丑，俗谓之贺鬼头。喜校书，朱黄未尝去手。诗文皆高，不独工长短句也。”今其文则不可睹矣。

##### 《摛文堂集》十五卷、《附录》一卷（永乐大典本）

> 	宋慕容彦逢撰。彦逢字淑遇，宜兴人。元祐三年进士。调铜陵主簿。复中词科，迁淮南节度推官。崇宁元年除秘书省校书郎，历官刑部尚书。卒谥文定。

> 	《宋史》不为立传。其生平行履仅见《永乐大典》所载墓志中。志称所著文集二十卷、外制二十卷、内制十卷、奏议五卷、讲解五卷，藏於家。合计之，当为六十卷。而《宋史艺文志》载有《慕容彦逢集》三十卷，其目与志颇不合。今按彦逢孙纶原序，称因兵火散失，纶搜访所得，分为三十卷。命工镂版，目以《摛文堂集》。则是集乃纶所重编，《宋史》据以著录。故与墓志互异也。彦逢才藻富赡，当绍圣初设宏词科，实首中其选。后受知徽宗，列禁近官侍从者十有五年。

> 	一时典册，多出其手。今集中存者尚几数百篇，其荣遇不为不至，而检核所作，希睹谠言。惟多以献媚贡谀，荧惑主听。如以刑部狱空及天下奏案断绝具劄称贺，至三四上。殊可嗤鄙。又如理会居养院、学校诸劄子，亦皆希庙堂意旨所尚，曲加文饰。吕祖谦辑《宋文鉴》，不录彦逢一篇。其摈斥之意当由於此。特因其没於政和七年，时事尚未溃裂，故不至附会童、蔡，以成其恶名耳。然其文章雅丽，制词典重温厚，尤为得体。就文论文，固亦未可竟废也。谨据《永乐大典》所载，分类裒辑，釐为诗二卷、杂文十三卷，而以谥议、墓志铭别为一卷附之。庶读者犹得以考见崖略焉。

##### 《襄陵集》十二卷（永乐大典本）

> 	宋许翰撰。翰字崧老，拱州襄邑人。元祐三年进士。徽宗、钦宗时再为给事中，擢同知枢密院。以议论不合去。高宗即位，召为尚书右丞，兼权门下侍郎。

> 	复乞宫祠以归。事迹具《宋史》本传。据蔡绦《铁围山丛谈》所载，绦与翰盖最相契。然史称翰於宣和间即奏记蔡京，为百姓困弊，起为盗贼，天下有危亡之忧，愿罢云中之师，修边保境。时不能用。其后燕山之役，卒以召衅。论者谓其有曲突徙薪之谋。其《谏种师道不当罢疏》，至三四上，亦深得救时要领。至南渡后入践政府，极论黄潜善奸邪，而力言李纲忠义可用，致为宵小齮龁去位。生平正直之节，终始不挠。今所上章奏，具在集中。其劲气凛然，犹可想见。然则绦所记录，亦如其《西清诗话》依附苏、黄以求名耳，不足为翰累也。翰所著有《论语解》、《春秋传》诸书，盖颇究心於经术。故发为文章，具有源本。惟《论配享》劄子一通，称扬雄与孟子异世同功，请以配食孔子庙廷，位次孟子。

> 	其说颇为诬谬耳。陈振孙《书录解题》称《襄陵集》二十四卷。其本久佚。今据《永乐大典》所载，采辑编次，釐为十二卷。其奏疏为《永乐大典》所原阙者，则别据《历代名臣奏议》补入。庶直言谠论，犹得以考见其什一云。

##### 《东堂集》十卷（永乐大典本）

> 	宋毛滂撰。滂字泽民，衢州江山人。官至祠部员外郎，知秀州。陈振孙《书录解题》载滂《东堂集》六卷、诗四卷、书简一卷、乐府二卷。滂尝知武康县，县有东堂，故以名其集也。初，元祐中苏轼守杭州，滂为法曹，秩满去。已行抵富阳，轼闻有歌其《惜分飞》词者，折简追还，留连数月。由此知名。然其后乃出蔡氏兄弟之门。蔡绦《铁围山丛谈》载蔡京柄政时，滂上一词甚伟丽，因骤得进用。王明清《挥麈后录》又载滂为曾布所赏，擢置馆阁。布南迁，坐党与得罪，流落久之。蔡卞镇润州，与滂俱临川王氏婿，滂倾心事之。一日家集，观池中鸳鸯，卞赋诗云：“莫学饥鹰饱便飞。”滂和呈云：“贪恋恩波未肯飞。”卞妻笑曰：“岂非適从曾相公池中飞过来者乎？”滂大惭云云。是其素行儇薄。反覆不常，至为妇人女子所讥，人品殊不足重。即集中所载酬答之文，亦多涉请谒干祈，不免脂韦淟涊之态。故陈振孙谓其诗文视乐府颇不逮，盖亦因其人而少之。

> 	然平情而论，其诗有风发泉涌之致，颇为豪放不羁。文亦大气盘礴，汪洋恣肆，与李廌足以对垒。在北宋之末，要足以自成一家，固未可竟置之不议也。谨从《永乐大典》蒐采裒辑，釐为诗四卷、文六卷，仍还其十卷之旧。其书简即附入文集，不复别编。至所作《东堂词》，则毛晋已刊入《六十家词》中，世多有其本。今亦别著於录焉。

##### 《浮沚集》八卷（永乐大典本）

> 	宋周行己撰。行己字恭叔，永嘉人。元祐六年进士。官至秘书省正字，出知乐清县。陈振孙《书录解题》称其为太学博士，以亲老归，教授其乡。再入为馆职，复出作县。乡人至今称周博士，盖相沿称其初授之官也。振孙载《浮沚先生集》十六卷、《后集》三卷。《宋史艺文志》载周行己集十九卷。正合前后两集之数，而又别出《周博士集》十卷，已相牴牾。《万历温州府志》又称行己集凡三十卷，更参错不符。考振孙之祖母，即行己之第三女。振孙所记，当必不误。

> 	《宋史》及《温州志》均传讹也。行己早从伊川程子游，传其绪论，实开永嘉学派之先。集中有《上宰相书》云：“少慕存心养性之说，於周、孔、佛、老无所不求，而未尝有意於进取。”又有《上祭酒书》云：“十五学属文。十七补太学诸生，学科举。又二年读书益见道理，於是学古人之修德立行”云云。观所自叙，其生平学问梗概，可以略见。则发为文章，明白淳实，粹然为儒者之言，固有由也。且行己之学虽出程氏，而与曾巩、黄庭坚、晁说之、秦覯、李之仪、左誉诸人皆相倡和。集中《寄鲁直学士》一诗，称“当今文伯眉阳苏，新词的烁垂明珠”。

> 	於苏轼亦极倾倒，绝不立洛、蜀门户之见。故耳擩目染，诗文亦皆娴雅有法，尤讲学家所难能矣。集久失传。今从《永乐大典》所载蒐罗排比，共得八卷。较之原编，十几得五，尚足见其大凡也。

##### 《刘给事集》五卷（浙江鲍士恭家藏本）

> 	宋刘安上撰。安上字元礼，永嘉人。绍圣四年进士丙科。由钱塘尉历擢殿中侍御史。疏劾蔡京，不报。复与石公弼等廷论之。坐是浮沈外郡者十六年。晚知舒州，乞祠得提举鸿庆宫。靖康元年致仕。建炎二年卒於家。据薛嘉言作安上行状，称其有诗五百首、制诰杂文三十卷，篇帙颇富。然焦竑《国史经籍志》载刘安上集实止五卷。与此本相合。盖兵毁之馀，后人掇拾而成，非其原本矣。《宋史艺文志》作四卷，则当由刊本舛讹，以五为四耳。自明以来流传甚鲜。朱彝尊自颍州刘体仁家借抄，仅得其半。后得福州林佶抄本，始足成之。其诗酝酿未深，而格意在中、晚唐间，颇见风致。文笔亦修洁自好，无粗獷拉杂之习。盖不惟风节足重，即文章亦不在元祐诸人后矣。

##### 《刘左史集》四卷（浙江鲍士恭家藏本）

> 	宋刘安节撰。安节字元承，永嘉人。元符三年进士。官至起居郎，擢太常少卿，出知饶州。迁知宣州，卒於官。是集不知何人所编。前有留元刚序，标题虽称《刘左史集》，而其文始终以周孚、刘安上与安节并称，谓之“三先生”。又只言其气节，而无一字及文集。莫之详也。其编次颇无法。首以奏议，次以表，次以疏状是矣。而以《功德疏》入之疏状，则为失伦。又次以应酬诸启冠墓铭之前，又次以祭文、青词冠经义、论策之前，则颠倒尤甚。终以《渔樵问对》，其名与世传邵子书同。核其文，亦皆相合。考晁公武《读书志》曰：“《渔樵问对》一卷，皇朝邵雍撰。（案此为《读书志》之原文，故仍其旧称，谨附识於此。）

> 	设为问答，以论阴阳化育之端，性命道德之奥。邵氏言其祖之书也。当考”云云。

> 	则《渔樵问对》有谓出自邵子者，有谓邵子之祖者，均不云安节所撰。不知何人编入集中。然以《太极图》归鹤林寺僧寿涯，以《先天图》归华山道士陈抟，儒者皆龂龂争之。以此书归於安节，而儒者未尝驳其非。或亦疑以传疑欤？安节出伊川程子之门。其生平略见卷末附录《上蔡语录》三则及许景衡所作祭文墓志中。

> 	其文章亦明白质实，不失为儒者之言。经义尤明白条畅。盖当时太学之程式，后来八比之权舆也。凡《周礼》十一篇、《论语》三篇、《孟子》二篇、《中庸》一篇。其《中庸》一篇介《孟子》二篇之中，盖缮写偶失其次。《周礼》第四篇前阙四行。以文义考之，其题当为《时见曰会》。其佚文三行，则不可复补矣。

##### 《竹隐畸士集》二十卷（永乐大典本）

> 	宋赵鼎臣撰。鼎臣字承之，卫城人。自号苇溪翁。元祐间进士。绍圣中登宏词科。宣和中以右文殿修撰知邓州。召为太府卿。其集见於《宋史艺文志》者四十卷。陈振孙《书录解题》云：“其孙纲立刊於复州。本百二十卷，刊至四十卷而代去，遂止。”是在当时版行者已非完本。刘克庄《后村诗话》又云：“《竹隐集》十一卷，多其旧作。暮年诗无枣本。所纪卷目多寡颇不合。”疑克庄所称十一卷者，乃专指其诗而言也。鼎臣，《宋史》无传，其家世无可考。独集中有缴进其父元祐末所上河议奏状一首。今考《宋史河渠志》，元祐、绍圣间，水官建议回河，独转运使赵偁不以为然，力主北流之议。疏凡数上，言皆切直。

> 	与鼎臣奏状相合。是鼎臣即偁之子，渊源有自。其后尝往来大名、真定间，与苏轼、王安石诸人交好，相与酬和。故所作具有门迳，能力追古人。刘克庄称其诗，谓材气飘逸，记问精博。警句巧对，殆天造地设，略不戟人喉舌，费人心目。推挹甚至。今克庄所摘诸句，已多佚其全篇。而即所存诸诗观之，工巧流丽，其才实未易及。克庄之言，故非溢美。至其杂文，刻意研练，古雅可观，亦非俭陋者所能望其项背。惜原集久经失传。谨就《永乐大典》各韵中蒐采汇辑，勒成二十卷。诸体具备，蔚然可观。虽未能齐轨苏、黄，然比於唐庚、晁补之诸人，则不啻骖之有靳矣。

##### 《唐子西集》二十四卷（浙江巡抚采进本）

> 	宋唐庚撰。庚有《三国杂事》，已著录。《读书志》、《书录解题》均载《唐子西集》二十卷。《宋史》庚本传亦同。《文献通考》则作十卷。此本乃明崇祯庚辰福州徐<火勃>从何楷家钞传。国朝雍正乙巳，归安汪亮采所校刊。凡诗十卷、文十二卷。文末缀以《三国杂事》二卷，共二十四卷。前有郑总、吕荣义及庚弟庾三序，俱作於宣和四年。又庚子文若书后，作於绍兴二十九年。总序但云太学诸生所录，鬻书家所刊。荣义序亦言非完本。庾序则称比见京师刊行者，止载岭外所述，因并取其少年时所作，随卷附之。与文若书后均不言其卷数。惟绍兴二十一年郑康佐序，乃称初於鹅城得文四十五首、诗赋一百八十五首。续得闽本文十二首、诗赋一百十有一首。又续得蜀本文一百四十二首、诗赋三百有十首。

> 	属教授王维则校雠，勒为二十二卷，刻版摹之。则此本实郑氏所刊。晁、陈诸目所著录者，殆即所谓闽本、蜀本，故卷数不同欤！强行父作《唐子西文录序》，称《次韵冬日旅舍》及《留别》二诗，集者逸之。而二诗今在集中。信当时非一本矣。又汪亮采序称其论三国事，虽别为撰著，亦史所称精密之一。则《三国杂事》二卷为亮采所增入。故又与二十二卷之数不符也。《书录解题》称其文长於议论，所著名治、存旧、正友、议赏诸论皆精确。刘克庄《后村诗话》曰：“子西诸文皆高，不独诗也。其出稍晚，使及坡门，当不在秦、晁之下。”《文献通考》引刘夷叔之言，亦谓其善学东坡。今考庚与苏轼皆眉州人，又先后谪居惠州。

> 	宜於乡前辈多所称述。而集中诗文，自《闻东坡贬惠州》一首，及《送王观复序》“从苏子於湘南”一句外，馀无一字及轼。而诗中深著微词，序中亦颇示不满。

> 	又《上蔡司空书》，举近代能文之士，但称欧阳修、尹洙、王回而不及轼。又《读巢元修传》一篇，言苏辙靳惜名器太甚，良以是失士心。似庚於轼、辙兄弟颇有所憾。殆负其才气，欲起而角立争雄，非肯步趋苏氏者。二刘所言，未详考也。其诗刻意锻炼，而不失气格。刘夷叔称其“工於属对，缘此遂无古意”。

> 	（案此语见《文献通考》。）胡仔《苕溪渔隐丛话》则称其佳句不可胜举。黄彻《溪诗话》则称其巧於用事。三家之评，各明一义，而均得其实。至於《白鹭诗》之“诸公有意除钩党，甲乙推求恐到君”。词意浅露，而《鹤林玉露》称之。

> 	《湖上诗》之“佳月明作哲，好风圣之清”。堕於恶趣，而《诗话类编》称之。

> 	则舍所长而誉所短矣。集中有《别永叔》诗一篇。考欧阳修没於熙宁六年壬子。

> 	《宋史》称庚谪惠州，遇赦北归，卒於道，年五十一。据集中《黎氏权厝铭》，其北归在政和丁酉。上距熙宁壬子凡四十六年。是修卒之时，庚方五六岁，断不相及。或他人之作误入，抑别有字永叔者，如《疟疾示圣俞》诗，乃其甥郭圣俞而非梅尧臣也。疑以传疑，亦姑仍原本录之焉。

##### 《洪龟父集》二卷（永乐大典本）

> 	宋洪朋撰。龟父，朋字也。南昌人。黄庭坚之甥。两举进士不第。年仅三十八而卒。故事迹不传。然其诗则最为当代所推重。《豫章续志》载黄庭坚之言曰：“龟父笔力扛鼎，他日不患无文章垂世。”及其没也，同郡黄君著裒其诗百篇为集。庭坚在宜州，见其本，又称为篇篇可传。吕本中作《江西宗派图》，所列凡二十五人。首陈师道，次潘大临，次谢逸，次即及朋。《紫微诗话》又盛推其《写韵轩》诗。王直方《诗话》亦称其“一朝厌蜗角，万里骑鹏背”句。刘克庄《后村诗话》复称其《游梅仙观》诗，能以直节期乃弟。且称龟父警句，往往为前人所未道，惜不多见云云。则朋虽终於布衣，其名在宋代且居三洪上矣。陈振孙《书录解题》载有朋集一卷，久无传本。故厉鹗作《宋诗纪事》，仅从《宋文鉴》、《声画集》诸书摭得遗诗数篇。即《江湖小集》所载，亦未为完备。今采掇《永乐大典》，分体排比，釐为上、下二卷。虽王直方、刘克庄所称诸名句今悉不见全篇，未免尚有佚脱。然核黄氏所编仅一百首，今乃得一百七十八首。陈氏所载仅一卷，今乃溢为二卷。疑《永乐大典》所据之本，别经后人缀缉，续有所增。约略大凡，其所阙谅亦无几矣。

##### 《跨鼇集》三十卷（永乐大典本）

> 	宋李新撰。晁公武《读书志》曰：“李新字元应，仙井人。早登进士第。刘泾尝荐於苏轼，命赋墨竹。口占一绝立就。元符末上书夺官，谪置遂州，流落终身。”今考集中《上李承旨书》，称“某叨冒元祐第”。《吊安康郡君词序》称“解褐通籍，在元祐庚午”。与公武早登进士之说合。《上皇帝万言书》首称“元符三年五月十一日兴元府南郑县丞李新”云云。《上吴户部书》称“庚辰之初”云云。元符纪元凡三年，止於庚辰。与公武元符末上书之说合。《谢循资启》称“妄投北阙之书，久作南冠之絷”。与公武谪置之说亦合。惟《冯隐士碑阴文》称“崇宁二年跨鼇居士以言抵罪，羁於武信”。《遗爱碑记》亦称“崇宁初入遂宁境”。则其谪置在上书后三年。又《与冯德夫手简》称“归来山谷几半岁，时时掖老母登高，指烟云明灭处，正前日羁管所”。则未尝终於谪置。《再与泸南安抚手简》称“祗役新疆，苟摄支邑”。《上郑枢相书》称“陆沈州县三十许年，始以城役改官”。其他转资到任诸谢启，虽不能定在何时，而《更生阁记》称“宣和癸卯八月误恩二郡”，复有《谢茂州到任启》，正在是岁。则新斥废以后，仍官至丞倅，亦未尝流落终身。均与公武所记不合，岂宋人重内而轻外，不挂朝籍，即谓之流落耶？新受知苏轼，初自附於元祐之局。故其所上书，词极切直。

> 	然一经挫折，即顿改初心。作《三瑞堂记》以颂蔡京。《上王右丞书》以颂王安石。《上吴户部书》至自咎“前日所言，得疾迷罔，谓白为黑”。其操守殊不足道。且所作《韩长孺论》，讥其马邑之役，沮前日之议，败今日之功，所以阴解灭辽之失也。作《武侯论》，谓其当结魏以图存，所以阴解和金之辱也。无非趋附新局，以冀迁除。公武但记其上书得罪，而不详其后事，亦未免考之未审也。

> 	惟其诗气格开朗，无南渡后啁哳之音。其文序记诸篇，忽排忽散，虽似不合格，而他作亦多俊迈可诵。在北宋末年，可以称一作者，固不必定以其人废之矣。集本五十卷。今散见《永乐大典》者，裒合编次，尚得三十卷。集中《更生阁记》，述政和丁酉剿茂州叛羌旺烈事，所述宋兵怯弱之状，殆可笑噱。核其地理，即今之金川土司。而诸书言蜀事者，未尝举是篇，则是集亦罕覯之笈矣。

##### 《忠愍集》三卷（永乐大典本）

> 	宋李若水撰。若水本名若冰，钦宗为改今名。字清卿，曲周人。靖康初以上舍登第。由太学博士历官吏部侍郎。从钦宗如金营，以力争废立，不屈死。建炎初赠观文殿学士，谥忠愍。事迹具《宋史》本传。《书录解题》载《李忠愍集》十二卷，盖以其追谥名集。刘克庄《后村诗话》作《忠烈集》，当由传写之误。

> 	《宋史艺文志》作十卷。考《书录解题》称后二卷为附录其死节时事。《宋志》盖但举其诗文，其实一也。若水当金兵薄城之时，初亦颇主和议。於谋国之计，未免少疏。而卒能奋身殉节，搘拄纲常。与断舌常山后先争烈。使敌人相顾叹息，有“南朝惟李侍郎一人”之语。其末路足以自赎。史家以忠义称之，原其心也。其诗具有风度，而不失气格。其文亦光明磊落，肖其为人。南宋时蜀中有鋟本刘子翚《屏山集》，有《题忠愍集》诗，词极悲壮。今原集不传。兹就《永乐大典》中所散见者，掇拾编次，釐为三卷，以建炎时诰词三道附录於后。其子淳跋是集云：“秭归费守枢为先公作文序，能不没其实。”今费序已佚，惟淳跋仅存，亦并附诸篇末。虽蒐罗补缀，非复蜀本之旧。然唐储光羲诗格古雅，其集亦裒然具存。徒以苟活贼庭，身污伪命，并其诗亦不甚重。至於张巡所作，仅《闻笛》及《守睢阳》两篇，而编唐诗者无不采录。岂非以忠孝者文章之本耶？今若水诗文，尚得三卷，不止巡之两篇。残编断简，固皦然与日月争光也。

##### 《忠肃集》三卷（浙江鲍士恭家藏本）

> 	宋傅察撰。察字公晦，济源人。晁公休为作行状，言生於元祐四年。年十七举进士。当在崇宁五年。周必大序作十八，则大观元年登第也。初，察登第时，蔡京欲以女妻之。察固辞。后娶赵挺之女，以外家恩例，为青州司法参军，历转吏部员外郎。宣和七年，借宗正少卿，接伴金使。適金兵至韩城镇，挟以行，不屈死。赠徽猷阁待制。事迹具《宋史忠义传》。此本称《忠肃公集》，则乾道中所赠谥，而其孙伯寿裒集遗文时所题也。周必大序称文务体要，词约而理尽。

> 	诗尤温纯该贯，间作次韵，愈多而愈工。史亦称其文温丽有体裁。今观其诗，古体学韩不成，近体亦乏深致。文则皆表启俪偶之词，不出当时应酬之格。而《请东封》、《颂西封》，以及青词、疏文、祝文，尤宣、政间道教盛行，随俗所作。

> 	皆不足为典要。必大所云，盖曲徇其孙之请，而史又沿必大之文。然察使不辱命，抗节陨身。人品可传，则文章亦重。必大所序，在谈艺为曲笔；以名教论之，虽谓之直道可矣。

### 一百五十六 集部九

#### 别集类九△《宗忠简集》八卷（浙江鲍士恭家藏本）

> 	宋宗泽撰。泽事迹具《宋史》本传。是编自一卷至六卷皆劄子、状疏、诗文、杂体。七卷、八卷为遗事、附录，皆后人纪泽事实及诰敕、铭记之类也。泽孤忠耿耿，精贯三光。其奏劄规画时势，详明恳切。当时狃於和议，不用其言，亦竟无收拾其文者。至宁宗嘉定间，四明楼昉乃缀辑散佚，以成是集。然陈振孙《书录解题》竟不著录。是宋末已不甚行。盖理宗以后，天下趋朝廷风旨，道学日兴。

> 	谈心性者谓之真儒，讲事功者谓之杂霸。人情所竞，在彼而不在此。其沉晦不彰，固其所也。明崇祯间，熊人霖始据旧本重刻。国朝义乌县知县王庭曾又重为编定，增入《谏止割地》一疏，而以楼昉原序及明初方孝孺序弁於篇首。考史称泽力请高宗还汴，疏凡二十八上。本传不尽录其文。今集中所载仅十八篇，犹佚其十。

> 	则其散亡已多矣。

##### 《龟山集》四十二卷（浙江鲍士恭家藏本）

> 	宋杨时撰。时事迹具《宋史道学传》。是集凡书奏、表劄、讲义、经解、史论、启记、序跋各一卷、语录四卷、答问二卷、辨二卷、书七卷、杂著一卷、哀辞祭文一卷、状述一卷、志铭八卷、诗五卷。时受蔡京之荐，虽朱子亦不能无疑。然叶梦得为蔡京门客，南渡后作《避暑录话》、《石林诗话》诸书，尚袒护熙宁、绍圣之局。时於蔡京既败以后，即力持公论。集中载《上钦宗第七疏》，诋京与王黼之乱政，而请罢王安石配享。则尚非始终党附者比。又於靖康被兵之时，首以诚意进言，虽未免少迂；而其他排和议、争三镇、请一统帅、罢奄寺守城以及茶务、盐法、转般、籴买、坑冶、盗贼、边防、军制诸议，皆於时势安危，言之凿凿。亦尚非空谈性命，不达世变之论。盖瑕瑜并见，通蔽互形，过誉过毁，皆讲学家门户之私，不足据也。时受学程子，传之沙县罗从彦，再传为延平李侗，三传而及朱子，开闽中道学之脉。其东林书院存於无锡，又为明季讲授之宗。本不以文章见重，而笃实质朴，要不失为儒者之言。旧版散佚，明弘治壬戌，将乐知县李熙重刊，并为十六卷。后常州东林书院刊本，分为三十六卷。宜兴刊本，又并为三十五卷。万历辛卯，将乐知县林熙春重刊，定为四十二卷。此本为顺治庚寅时裔孙令闻所刊，其卷帙一仍熙春之旧云。

> 	（案时卒於高宗建炎四年。其入南宋日浅，故旧皆系之北宋末。然南宋一代之儒风，与一代之朝论，实皆传时之绪馀。故编录南宋诸集，冠以宗泽，著其说不用而偏安之局遂成。次之以时，著其说一行而讲学之风遂炽。观於二集以考验当年之时势，可以见世变之大凡矣。）

##### 《梁溪集》一百八十卷、附录六卷（编修汪如藻家藏本）

> 	宋李纲撰。纲有《建炎时政记》，已著录。是集首载宋少保观文殿大学士陈俊卿序，谓纲少子秀之裒集其表章奏劄八十卷，而诗文不与焉。晁公武《读书志》则作一百五十卷。陈振孙《书录解题》则作一百二十卷。盖后人续以诗文合编，互有分并，已非复秀之之旧本。此本赋四卷、诗二十八卷、杂文一百三十八卷，而以《靖康传信录》三卷、《建炎进退志》四卷、《建炎时政记》三卷，俱编入集中。又以年谱、行状之类六卷附焉。与晁、陈二家所录均为不合，又非宋本之旧矣。纲人品经济，炳然史册，固不待言。即以其诗文而言，亦雄深雅健，磊落光明，非寻常文士所及。徒以喜谈佛理，故南宋诸儒不肯称之。然如颜真卿精忠劲节，与日月争光，固不能以书《西京多宝塔碑》、作《抚州麻姑坛记》，遂减其文章之价也。集中有《补宋璟梅花赋》，自序谓璟赋已佚，拟而作之，其文甚明。元刘埙《隐居通议》所载璟赋二篇，皆属伪本。明田艺蘅《留青日札》乃称得元鲜于枢手书璟赋，急录传之，枢之真迹旋毁。核其文句，大抵点窜纲赋，十同七八，其为依托显然。然亦见纲之赋格，置於唐人之中，可以乱真矣。

##### 《初寮集》八卷（永乐大典本）

> 	宋王安中撰。安中字履道，中山曲阳人。登进士第。累擢尚书左丞，出知燕山府。除大名尹，兼北京留守司公事。靖康初安置象州。绍兴初复左中大夫，卒。

> 	事迹具《宋史》本传。安中以词藻擅名，而行谊甚为纰缪。陈振孙《书录解题》称其少时尝师事苏轼於定武，未卒业而轼去。会晁说之为无极令，复往执弟子礼。

> 	说之勖以为学当慎初之旨，因筑室榜曰“初寮”。其闻见议论得於说之为多。及后贵显，遂讳晁学，但称“成州使君四丈”，无复“先生”之号。今考集中，多直呼说之为晁以道，与振孙言相合。其佻薄已可概见。曾敏行《独醒杂志》称，安中初学东坡书。崇、观、宣、政间，颇更少习，南渡以来，复还其旧。其随时局为翻覆，亦为灼然。史称其以作《瑞应表》受知徽宗。考蔡绦《铁围山丛谈》，实由谄事梁师成以进。《幼老春秋》又称其交结蔡攸，引入禁中，则奔竞无耻，更为小人之尤。史又称其附和童贯、王黼，赞成复燕之议。又身自请行，规措失当，招纳叛亡，挑衅强邻，祸贻宗社。则误国之罪尤为深重。然其诗文丰润凝重，颇不类其为人。四六诸作，尤为雅丽。史称徽宗尝宴睿谟殿，安中赋百韵诗纪事。

> 	令大书殿屏，仍以副本分赐侍臣。王明清《挥麈后录》载其诗，周煇《清波杂志》又补载其序，皆盛相推挹。张邦基《墨庄漫录》又载其《立春帖子》，称以才华清丽。其人虽至不足道，而文章富赡，要有未可尽泯者。录而传之，亦不以人废言之义也。其集见於本传者七十六卷。晁公武《读书志》止作十卷。赵希弁《附志》则作《前集》四十卷、《后集》十卷，又《内外制》二十六卷。与史传目次相符。自明以来，久佚不见。今从《永乐大典》采掇裒次，尚得诗文数百篇。周必大序称安中送其曾大父诗“不论与汝小一月，政自容君数百人”句。又杨万里《诚斋诗话》称安中“行余深少宰制，仰惟前代，守文为难，相我受民，非贤不乂”句。又在象州思乡作文，有“万里邱坟，草木牛羊之践履。百年乡社，室家风雨之飘摇”等句。今俱不见於集中。是其散佚甚多。然蒐罗什一，犹可考见崖略。谨厘为八卷，而仍以李邴、周必大、周紫芝序三篇冠之卷首，以存其旧焉。

##### 《横塘集》二十卷（永乐大典本）

> 	宋许景衡撰。景衡字少伊，温州瑞安人。登元祐九年进士。宣和中召为监察御史，迁殿中侍御史。钦宗即位，以左正言召，累迁中书舍人。高宗朝至尚书右丞。罢为资政殿大学士，提举洞霄宫。卒谥忠简。事迹具《宋史》本传。景衡虽源出洛学，而立身刚直，不与贾易诸人嚣争门户。其文章坦白光明，粹然一出於正。在徽宗时，即极言财力匮乏，请罢花石纲运，为王黼所中而去。及从高宗在扬州，又与黄潜善不协，借渡江之议，斥逐而死。虽厄於权倖，屡起屡踬，而终始不挠。今集中所存奏议，如《论童贯误国》、《辨宗泽无过》、《论王安石当自便》、《乞宽恤东南》诸劄子，皆诚意恳挚，剀切详明。其他亦多关系国家大计。虽当时不能尽用其说，而史称“既没之后，高宗每念其遇事敢言，追思不置”。亦足见其忠爱之忱，有以感孚於平素也。至其诗篇，乃吐言清拔，不露伉厉之气，如“玉樽浮蚁一样白，青眼与山相对横”诸句，殊饶风调。胡仔《渔隐丛话》谓：“寇准诗含思凄婉，富於音情，殊不类其为人。”今景衡亦然。盖诗本性情，义存比兴，固不必定为濂洛风雅之派，而后谓之正人也。《宋史艺文志》载《横塘集》三十卷，《书录解题》亦同。自明以来，传本久绝。今从《永乐大典》中采掇裒缀，以次排纂，厘为二十卷。《朱子语录》尝称陈少阳事，其详见《许右丞哀词》中，今已不睹是篇。则钜制鸿裁，佚者不少。其幸而存者弥宜宝贵矣。

##### 《西渡集》二卷、《补遗》一卷（浙江鲍士恭家藏本）

> 	宋洪炎撰。炎字玉父，南昌人。元祐末登进士。官至著作秘书少监。炎与兄朋、刍，弟羽，号曰四洪。皆黄庭坚之甥，受诗法於庭坚。羽元符中以上书入党籍，不幸早卒，篇章散佚。故吕本中《江西宗派图》中仅列刍、炎、朋三人。陈振孙《书录解题》亦云羽集不传，惟载朋《清非集》一卷、刍《老圃集》一卷、炎《西渡集》一卷。《宋史艺文志》并同。自明以来，《清非》、《老圃》二集并佚。近乃从《永乐大典》复裒辑成帙，惟炎集仅存，而亦无刊版。此本为浙江鲍氏知不足斋所藏，惟分上、下二卷，与陈氏所载少异。然《老圃集》陈氏亦称一卷，而今日掇拾残賸，尚非一卷所能容。则或《书录解题》传写之讹，《宋志》因之，均未可知也。炎诗酷似其舅。今全集岿然独完，殊足宝贵。卷未所附朋诗九首、刍诗二十四首、记二篇，不知何人所辑。观其所引之书，如《宋元诗会》、《辟疆园宋文选》，皆康熙中人所集，则亦出近时人手矣。二人诗集已别著录。此为复赘，故删之不录焉。

##### 《老圃集》二卷（永乐大典本）

> 	宋洪刍撰。刍字驹父，南昌人。绍圣元年进士。靖康中官至谏议大夫。后谪沙门岛以卒。刘克庄《后村诗话》曰：“三洪与徐师川皆山谷之甥。”龟父警句，往往前人所未道。然早卒，惜不多见。驹父诗尤工，陆游《老学菴笔记》亦极称其《窜海岛》诗“烟波不隔还乡梦，风月犹随过海身”句。盖当时文士颇重之。

> 	然刍之窜也，《枫窗小牍》谓坐为金人括财太峻，颇称其冤。今考王明清《玉照新志》所载，则刍实於根括金银之时，入诸王邸中，以势挟内人唱歌侍酒。得罪名教，殆不容诛。当时仅斥海滨，殊为佚罚。其人如是，其诗本不足重轻。特其学有师承，深得豫章之格。但以文论，固不愧酷似其舅之称。录六朝人集者存沈约、范云，录唐人集者存沈佺期、宋之问。就诗言诗，片长节取，亦古来著录之通例也。《宋史艺文志》载《老圃集》一卷。久佚不传。《宋诗纪事》仅从诸地志、类书中捃摭数篇，不及百分之一。惟《永乐大典》所载尚得一百七十首，殆当时全部收入欤？以篇帙稍多，谨厘为上、下二卷，以便循览焉。

##### 《丹阳集》二十四卷（永乐大典本）

> 	宋葛胜仲撰。胜仲字鲁卿，丹阳人。绍圣四年进士。又试学官及词科，俱第一。官至华文阁待制，知湖州。绍兴元年乞祠归。十四年卒，谥文康。事迹具《宋史文苑传》。据其婿章倧所作行状，称有文集八十卷、外集二十卷。初刊版於真州，兵燹残阙。隆兴甲寅，知州事宋晓修补之，自跋其后。淳熙丙午，知州事姚恪又为重鋟，中书舍人王信为之跋。自明以来，传本遂绝。今据《永乐大典》所载，以类裒辑，得文十五卷、诗七卷、诗馀一卷，又附录行状、谥议为一卷，共成二十四卷。王信跋及章倧行状并称：“宣和北伐之时，胜仲贻书蔡京，力言其不可。”然《宋史》本传不载此事，集中亦无此书。又称“由兖州教授入为太学正，时上幸学，多献颂者，胜仲独献赋。上命中书第其优劣，胜仲为首”。今集中亦无此赋。他如本传所载《论郭天信不当提举议历所》、《论僖祖庙增置殿室不必毁》，其奏议并佚不存。又所称官谕德时为仁、孝、学三论献太子者，今惟存《孝论》、《学论》，而《仁论》竟无可考。则其散失者已多。然观其四分之一，亦足以见其大凡矣。胜仲为太府少卿时，能拒盛章之援引。知汝州时，能拒李彦之括敛。知湖州时，能拒朱勔之求白雀、鸂鶒。其气节甚伟。历典诸州，皆有幹略。再知湖州，遭逢寇乱，复有全城之功。其宦绩亦足以自传。

> 	本不尽以文章重。即以文章论之，在南北宋间，亦褎然一作者也。欧阳修尝辑建隆至治平故事为《太常因革礼》一百篇。胜仲官太常卿时，复手续其书为三百卷。

> 	故於当代典制最娴。官谕德时，尝纂历代太子事迹为《承华诏美》。又考论诸史为《评古篇》。故於古今成败最悉。崇宁三年居父丧，尽阅释氏《大藏经》。故所著作，往往阐明佛理。惟青词、功德疏、教坊致语之类，沿宋人陋例，一概滥载於集中，殊乖文体。流传既久，姑仍其旧，付诸无讥之列可矣。

##### 《毗陵集》十五卷（永乐大典本）

> 	宋张守撰。守字全真，一字子固，常州晋陵人。崇宁元年进士。高宗即位，召为监察御史。绍兴中历官参知政事，兼权枢密院事。以资政殿大学士知建康府。

> 	卒谥文靖。事迹具《宋史》本传。所著《毗陵集》，见於陈振孙《书录解题》者五十卷。其本久佚。故遗文世不概见，仅《前贤小集拾遗》中载其诗一首而已。

> 	今从《永乐大典》各韵中蒐辑编缀，约尚存十之三四。谨校订排次，厘为一十五卷。而以娄机等所作谥议文二篇附之於后。史称守家贫好学，过目不忘。故所为文，具有体幹。而论列国家大事，是非利害，如指诸掌。卓有经世之才，尤非儒生泥古者所可及。本传载其建白诸事，如《论防淮渡江利害》、《论金人侵淮有四路，宜择帅捍御》、《论大臣宜以选将治兵为急，不急之务付之六曹》、《论幸蜀十害》、《论宰相非人》、《论敌退后措置二事》。今其文具在集中。他如《论守御事宜》、《乞以大河州军为藩镇》、《乞修德》诸劄子，史所不载者尚多。无不揣切时势，动合机宜。其大旨在经营淮北以规复中原，而不欲为画江自守之计。虽其时宋弱金强，未必尽能恢复。要其所言，不可不谓非一时之正论也。

> 	至其荐汪伯彦、秦桧，颇乏知人之明。则瑕瑜不掩，亦不必曲为之讳矣。

##### 《浮溪集》三十六卷（永乐大典本）

> 	宋汪藻撰。藻字彦章，饶州德兴人。登崇宁二年进士。历官显谟阁大学士、左太中大夫。封新安郡侯。事迹具《宋史文苑传》。藻学问博赡，为南渡后词臣冠冕。其集见於晁公武《读书志》者仅十卷。陈振孙《书录解题》始载有《浮溪集》六十卷。而赵希弁《读书后志》又增《猥稿外集》一卷、《龙溪文集》六十卷，共一百二十一卷。《宋史艺文志》并著於录。然赵汸跋《罗愿小集》，谓《浮溪》之文，再更变故，失传颇多。则明初已非完帙，其后遂亡佚不存。后有胡尧臣者，别得《浮溪文粹》十五卷，刊行於世。而其原集终不复可见。今检勘《永乐大典》所载，视《文粹》所收，不啻倍蓰。虽未必尽符原数，而什可得其六七。统观所作，大抵以俪语为最工。其代言之文，如《隆祐太后手书》、《建炎德音》诸篇，皆明白洞达，曲当情事。诏令所被，无不凄愤激发，天下传诵，以比陆贽。说者谓其著作得体，足以感动人心，实为词令之极则。其他文亦多深醇雅健，追配古人。其诗则得於徐俯，俯得之其舅黄庭坚（见《独醒杂志》），尤具有渊源。孙觌作藻墓志，以大手笔推之，殆非溢美。惟杨万里《诚斋诗话》纪藻与李纲不叶，其草纲罢相制词，至比之驩兜、少正卯，颇为清议所讥。是又名节心术之事，与文章之工拙别为一论者矣。谨采掇编次，依类分排。其有《永乐大典》所失载者，即以《文粹》参校补正，考辨异同。厘为三十六卷，庶操觚之士尚得以考见其大略焉。

##### 《浮溪文粹》十五卷（江苏巡抚采进本）

> 	宋汪藻撰。明胡尧臣刊。其为何人所编录，则原本不载，他书亦未言及，不可得而复考矣。所载仅诗文八十五篇，未能尽窥全豹。然如洪迈所称《元祐太后手书》“中汉家之厄十世，宜光武之中兴。献公之子九人，惟重耳之尚在”数语；又《宋齐愈责词》中“义重於生，虽匹夫不可夺志。士失其守，或一言几於丧邦”数语；又《张邦昌责词》中“虽天夺其衷，坐愚如此。然君异於器，代匮可乎”数语；皆当时所谓四六名篇，脍炙人口者。今并在其中，则采掇菁华，亦已略具。

> 	其去取尚有别裁，故所录大半精腴，颇足以资讽诵。昔欧阳修有《文忠全集》，而又有《欧阳文粹》。黄庭坚有《山谷全集》，而又有《山谷精华录》。谈艺家俱两存不废。今亦用其例，与新编《浮溪集》并著於录，以备参订焉。

##### 《庄简集》十八卷（永乐大典本）

> 	宋李光撰。光有《周易详说》，已著录。其集目载於《绍兴正论》者四十卷，载於《宋史艺文志》者前后集三十卷，载於焦竑《国史经籍志》者二十六卷，错互不合。钱溥《秘阁书目》、叶盛《菉竹堂书目》俱载有《庄简集》八册。是明初尚存。其后散佚，原目多寡，俱无可考证。今从《永乐大典》中掇采编次，共诗四百二十五首、词十三首、杂文二百六十五首，厘为十八卷。考王明清《挥麈馀话》，称蔡京既败，攻击者不遗馀力，光独无劾章，坐贬。谢表云：“当垂涕止弯弓之射，人以为狂。然临危多下石之人，臣则不敢。”而集中无此一篇。

> 	又赵甡之《遗史》载光在儋耳，尝赋《东坡六无诗》。今止有《食无肉》、《居无屋》二诗，馀四题亦寻检不获。是佳篇之遗落者已多。然就其存於今者观之，波澜意度，亦约略可睹矣。考光本传，光值国步阽危之时，忠愤激发，所措置悉有成绪。又以争论和议为权相所排，垂老投荒，其节概凛然，宜不可犯。而其诗乃志谐音雅，婉丽多姿。大抵皆托兴深长，不独张淏《云谷杂记》、赵与虤《娱书堂诗话》所举《双雁》一诗、《道中》一诗、《藤州安置赠枢密使臣》一诗为清绝可爱。至所上奏议，如《论守御大计》、《劝车驾亲征》、《戒约烦苛》、《裁减营缮》诸劄子，尤剀切指陈，有裨国是。论梁师成、燕瑛等疏，疾恶如风，俱可想见其丰采。迨过岭以后，与胡铨往还简札甚夥，乃皆醇实和平，绝无幽忧牢落之意。其所养抑又可知矣。名臣著述，幸而获存。虽残章賸句，固当以鸿宝视之也。

##### 《忠正德文集》十卷（永乐大典本）

> 	宋赵鼎撰。鼎字元镇，号得全居士，解州闻喜人。登崇宁五年进士第。累官尚书左仆射、同中书门下平章事，兼枢密使。卒赠太傅，追封丰国公，谥忠简。

> 	事迹具《宋史》本传。初，绍兴五年，鼎监修神、哲二宗实录成，高宗亲书“忠正德文”四字赐之，因以名集。史称其为文浑然天成，凡军国机事，多其视草。

> 	有奏疏、诗文二百馀篇。《绍兴正论》、陈振孙《书录解题》皆作十卷，今久佚不传。仅就《永乐大典》散见各条，按时事先后，分类裒缀，得奏议六十四篇、骈体十四篇、古今体诗二百七十四首、诗馀二十五首、笔录七篇。又据《历代名臣奏议》增补十二篇。仍厘为十卷。计所存者尚二百九十六篇，与《宋史》所称二百馀篇不符。疑其集本三百馀篇，传刻《宋史》者或偶误“三”字为“二”字欤？鼎南渡名臣，屹然重望。气节学术，彪炳史书。本不以词藻争短长，而出其绪馀，无忝作者。盖有物之言，有不待雕章绘句而工者。观於是集，可以见一斑矣。

##### 《东窗集》十六卷（永乐大典本）

> 	宋张扩撰。扩字彦实，一字子微，德兴人。《宋史》不为立传。《江西通志》载其崇宁中进士，授国子监簿，迁博士，调处州工曹，召为秘书省校书郎，寻充馆职，南渡后历中书舍人。当有所据也。《宋志》载扩《东窗集》四十卷，又诗十卷。而陈振孙《书录解题》不著於录，则在宋末已不甚传。故元、明以来谈艺者罕相称引。惟《永乐大典》尚多录其诗文。其为中书舍人时所作制词尤夥，大抵温丽绵密，与汪藻可以联驱。谨采掇编辑，厘为一十六卷。其为秦桧追赠祖父及万俟卨兼侍读诸制，极词谀颂，纰缪殊深。考王明清《挥麈馀话》，称扩为著作郎，其兄秘书少监楚材新婚，约观梅西湖。扩赋诗有“折归忍负新蕉叶，笑插新临玉镜台”之句。秦桧见之，大称赏，曰：“旦夕当以文字官相处。”迁擢左史，再迁而掌外制。是扩本因桧得进，故假草制以贡媚。其为人殊不足道。然扩所交游，如朱翌、曾慥、吕本中、徐俯，皆一代胜流。切劘有助，故词采清丽，斐然可观。亦未可尽没也。其中《赠顾景繁》诗，龚明之《中吴纪闻》仅载有五十六字。厉鹗《宋诗纪事》遂引作《绝句》二首。今检阅旧文，乃知为七言古诗二篇，明之特节录数语。鹗盖未睹斯集，是以传讹，亦足云罕覯之笈矣。

##### 《忠惠集》十卷、《附录》一卷（永乐大典本）

> 	宋翟汝文撰。汝文字公巽，润州丹阳人。登进士第。事徽、钦两朝，至显谟阁学士，出知越州。高宗时历官参知政事。以伉直忤秦桧罢归。事迹具《宋史》本传及孙繁所作志铭中。“忠惠”者，其没后门人所私谥也。汝文好古淹博，深通篆籀。尝从苏轼、黄庭坚、曾巩游，故所为文章，尚有熙宁、元祐遗风。史称其为中书舍人时，外制典雅，一时称之。盖当北宋之季，如汪藻、孙觌皆以四六著名，惟汝文能与之颉颃。周必大序觌《鸿庆集》，称中多误收汝文所作。亦足见其体格之相近矣。杨万里《诚斋诗话》引汝文《左仆射制》中“古我先王惟图任旧人共政，咸有一德克左右厥辟宅师”二句。以为用成语雅驯妥贴之式。又引《贺蔡攸除少师启》中“朝廷无出其右，父子同升诸公”二句。以为截断古语，补以一字而读者不觉，为巧之至。今观其文，大都根柢深厚，措词雄健。所谓无一字无来处者，庶几足以当之。非南宋表启涂饰剽掇之比。其为作者所推，非徒然也。集乃其子耆年所编。见於《宋史艺文志》者三十卷。明以来久不复传。

> 	今从《永乐大典》各韵中掇拾排比，编为十卷，以存其梗概。又汝文罢执政后，尝提举洞霄宫。《宋史》失载其事。近朱彝尊撰《洞霄题名记》，仅以李弥逊《筠溪集》所作制词为据，系之绍兴二年。且取靖康原职，题曰显谟阁学士。今考孙繁志铭，则汝文实在绍兴七年冬以郊恩除资政殿学士，提举洞霄宫。彝尊未见此文，故所记俱误。今并以繁文附录於末，亦足为考证之一助焉。

##### 《松隐文集》三十九卷（浙江鲍士恭家藏本）

> 	宋曹勋撰。勋有《北狩见闻录》，已著录。是集前载正统中大理寺正洪益中序，称为勋十世孙参所藏。朱彝尊亦尝从其家借抄《迎銮赋》七篇。谓勋之子姓保有此卷半，千馀年勿失。后复得文集录之。盖止有家传抄本，从未鋟版也。其中第十四卷已全佚。楼钥《攻媿集》载有《松隐集序》，亦阙不载。又脱篇落句，不一而足。则亦蠹蚀断烂之馀，转相传写，幸而仅存矣。勋尝从徽宗北狩，奉密诏南归。后又奉使至金迎宣仁太后。故其诗文，多可以考见时事。词采亦雅赡可观。惟《上吕颐浩书》，欲结刘豫以图金，则其计太疏。非惟於理不可，即於势亦必不行矣。洪迈《夷坚志》谓勋父元宠，昔以《红窗迥曲》著名。今观集中诸诗，如“独不见杨花曲”之类，语多缛丽，时有小词香艳之遗。似乎尚沿其家学。然如《乾道圣德颂》之类，亦未尝不肃穆典重，具有古音。盖亦如《淮海》一集，诸体并具，不可全谓之诗如词也。

##### 《石林居士建康集》八卷（福建巡抚采进本）

> 	宋叶梦得撰。梦得有《春秋传》，已著录。陈振孙《书录解题》载梦得总集一百卷，《审是集》八卷。今俱不传。又载《建康集》十卷，乃绍兴八年再镇建康时所著。此本八卷，与振孙所记不合。然末有其孙辂题跋，亦云八卷。其或《书录解题》屡经传写，误以八卷为十卷。抑或旧本残阙，亡其二卷，后人追改辂跋以伪称完帙。则均不可考矣。梦得为蔡京门客，章惇姻家。当过江以后，公论大明，不敢复嘘绍述之焰。而所著《诗话》，尚尊熙宁而抑元祐，往往於言外见之。方回《瀛奎律髓》於其《送严婿北使》一诗，论之颇详。然梦得本晁氏之甥，犹及见张耒诸人。耳擩目染，终有典型。故文章高雅，犹存北宋之遗风。

> 	南渡以后，与陈与义可以肩随。尤、杨、范、陆诸人皆莫能及。固未可以其绍圣馀党，遂掩其词藻也。

##### 《简斋集》十六卷（浙江鲍士恭家藏本）

> 	宋陈与义撰。与义字去非，洛阳人，简斋其号也。登政和三年上舍甲科。绍兴中官至参知政事。事迹具《宋史》本传。是集第一卷为赋及杂文九篇，第十六卷为诗馀十八首，中十四卷皆古今体诗。方回《瀛奎律髓》称《简斋集》中无全首“雪”诗。惟以《金潭道中》一首有“后岭雪槎枒”句，编入“雪类”。今考集中古体、绝句，并有雪诗，与回所言不合。盖回所选录，惟五七言近体，故但就近体言之。非后人有所窜入也。与义之生，视元祐诸人稍晚。故吕本中《江西宗派图》中不列其名。然靖康以后，北宋诗人，凋零殆尽。惟与义为文章宿老，岿然独存。其诗虽源出豫章，而天分绝高，工於变化。风格遒上，思力沈挚，能卓然自辟蹊径。《瀛奎律髓》以杜甫为一祖，以黄庭坚、陈师道及与义为三宗，是固一家门户之论。然就江西派中言之，则庭坚之下，师道之上，实高置一席无愧也。初与义尝作《墨梅》诗，见知於徽宗。其后。又以“客子光阴诗卷里，杏花消息雨声中”句为高宗所赏。遂驯至执政。在南渡诗人之中，最为显达。然皆非其杰构。至於湖南流落之馀，汴京板荡以后，感时抚事，慷慨激越，寄迹遥深，乃往往突过古人。故刘克庄《后村诗话》谓其造次不忘忧爱，以简严扫繁缛，以雄浑代尖巧。第其品格，当在诸家之上。其表侄张嵲为作墓志云：“公诗体物寓兴，清邃超特。纡馀闳肆，高举横厉。”亦可谓善於形容。至以陶、谢、韦、柳拟之，则殊为不类。不及克庄所论为得其真矣。

##### 《北山小集》四十卷（浙江鲍士恭家藏本）

> 	宋程俱撰。俱有《麟台故事》，已著录。是集凡诗十一卷，赋及杂文二十九卷。俱天性伉直，其在掖垣，多所纠正。如《高宗幸秀州赐对劄子》，极言赏罚施置之当合人心。《论武功大夫苏易转横行劄子》，极言朝廷之当爱重官职。又徐俯与中人唱和，骤转谏议大夫，俱亦缴还录黄，颇著气节。今诸劄俱在集中。

> 	其抗论不阿之状，读之犹可以想见。至制诰诸作，尤所擅场。史称其典雅闳奥，殆无愧色。诗则取迳韦、柳以上闚陶、谢，萧散古澹，亦颇有自得之趣。其《九日》一首，毛奇龄选《唐人七律》，至误以为高適之作。足知其音情之近古矣。

> 	其集传世颇稀。此本乃石门吴之振得於泰兴季振宜家。盖犹从宋椠抄存，故鲜所阙佚。近时厉鹗作《宋诗纪事》，载俱古诗二首、律诗二首、联句一首，皆称采自《北山集》。而其中《南园》一首，检集本实作《章仆射山林》，与鹗所引已不相合。又《游大涤》一首，采自《洞霄诗集》。而集本第三卷内有《同馀杭尉江仲嘉褒道人陈祖德良孙游洞霄宫》一首，检勘即鹗所引。而篇幅较长，几过其半。鹗亦不及详检，反欲以补是集之遗，殊为疏舛。殆鹗据他书转引，未见此本欤！

##### 《杉溪居士集》十二卷（永乐大典本）

> 	宋刘才邵撰。（案卲字从卩，不从邑，他书或从邑者，传写误也。）才卲字美中，庐陵人，杉溪居士其自号也。大观二年上舍释褐。宣和二年又中宏词科。

> 	累迁校书郎，以养亲归。家居十年，绍兴初起为秘书丞，再掌制诰。官至工部侍郎，权吏部尚书，加显谟阁直学士。事迹具《宋史》本传。是集之名，亦见传中。

> 	然《艺文志》乃阙而不载。据周必大序，原本盖二十二卷。顾自明以来，传本甚稀。厉鹗《宋诗纪事》从诗话补遗中录其《夜度娘歌》一首。今检勘原集，乃《相思曲》中之四句，误作全诗。知旧本久亡，故无从而考正矣。谨就《永乐大典》所载，裒辑编次，厘为诗三卷、内外制四卷、杂文五卷。其间如必大原序所举《清江引》、《大堤曲》诸诗，皆不复存。然约略卷帙，似尚得十之六七。其诗源出苏氏，故才气颇为纵横。其杂文亦多驯雅，而制诰诸作，尤有体裁。其他所纪朝廷典故，与《宋史》往往异同。如《地理志》谓南渡有淮平无盱眙，而集中有《向子固知盱眙军转官制》。《职官志》载政和七年易观察留后为承宣使，而集中《赐董先辞免新除承宣使恩命不允诏》，有“顷因留务之职，易以使名”之语。知承宣使之名乃始於绍兴不始於政和。又如《选举志》不载绍兴二十六年戒谕科举事。《张纲传》不载纲参知政事。《陈康伯传》不载其居馆职之类。皆可据以订讹补阙。惟所行秦桧制词，语多溢量。至称其“道义接丘、轲之传，勋名真伊、吕之佐”，尤为谬妄。史称其於权臣用事之时，能雍容逊避以保名节，颇著微词。其指此类欤？是则白璧之瑕矣。

##### 《筠溪集》二十四卷（编修汪如藻家藏本）

> 	宋李弥逊撰。弥逊字似之，连江人，居於吴县。大观三年上舍第一。高宗朝试中书舍人，再任户部侍郎。以争和议忤秦桧，乞归。事迹具《宋史》本传。是集首有楼钥序，称其“归隐西山十六年，不复有仕宦意。咏诗自娱，笔力愈伟”。

> 	《朱子语录》称“李弥逊亦一好前辈”。又尝跋其《宿观妙堂诗》后，亦倾倒甚至。盖其人其文，俱卓然足以自立者也。旧本原题《筠溪集》。筠溪者，其归连江时所居之地，弥逊以自号，因以名集。集中有《筠溪图跋》，叙其始末甚明。

> 	《宋史艺文志》载弥逊集二十四卷，亦名曰《筠溪》，可以互证。此本题曰《竹溪集》。考诸家著录，皆无此名，知为传写之误。今仍改题曰《筠溪集》，以复其旧焉。

##### 《华阳集》四十卷（两江总督采进本）

> 	宋张纲撰。纲字彦正，金坛人。大观、政和间试舍法，三中首选。初与蔡京、王黼不合，二人每挤抑之。及南渡后，登琐闼，复与秦桧有隙，遂致仕。桧没，乃召用，终参知政事。事迹具《宋史》本传。纲健於为文，每一落纸，都人辄传播。遭建炎兵毁，十不存一。值桧柄国，惧为所忌，绝意著述。然嗣子坚搜辑散佚，尚得八百馀篇。至孙釜始刊版置郡学。以其自号华阳老人，即以名集。洪迈为之序，凡文三十三卷、诗五卷、词一卷，后附行状一卷。诗文典雅丽则，讲筵所进故事，因事纳忠，亦皆剀切。至南宋之初，尽革绍述之弊。凡元祐诸臣之后，无不甄录。转相标榜，颇滋伪冒。纲乃复有劄子论党籍推恩太滥。尤可谓卓然特立，毫无门户之见者矣。

##### 《忠穆集》八卷（永乐大典本）

> 	宋吕颐浩撰。颐浩字元直，其先乐陵人，徙齐州。中进士第。徽宗时历官至河北都转运使。高宗南渡，起知扬州。两入政府，同中书门下平章事。后以少傅、醴泉观使致仕。卒赠太师、秦国公。谥忠穆。事迹具《宋史》本传。颐浩集凡十五卷，见於陈振孙《书录解题》、《宋史艺文志》者并同。旧本久佚。惟《永乐大典》颇散见其遗篇。裒而辑之，尚得文一百三十七首、诗词五十八首。今重为排辑，勒成八卷。颐浩在相位时，颛肆自用，力排李纲、李光诸人。创立月樁钱，贻东南患。深为公论所不与。然宣和伐燕之役，颐浩随转运，奏燕山河北危急五事，请议长久之策。一时称其切直。至建炎中苗傅、刘正彦为逆，颐浩与张浚倡义勤王，卒平内难。又少长西北两边，於军旅颇为娴习。其应诏上战守诸策，载於徐梦莘《三朝北盟会编》者，大约皆谓和议之必不可成，而劝高宗为乘机进取之计。凡分兵策应机宜，条画颇备。虽都督江淮，迄未建恢复之绩，不能尽酬其所言；然较张浚之迂谬寡谋，娼嫉误国，富平诸役，流毒苍生者，则固有间矣。集中《上时政》一书，乃作於靖康初年，能预决金兵之必来，谆谆以迁避为说，亦复具有先见。而本传独未及此事，是亦足以补史阙也。《书录解题》又称集后三卷皆燕、魏杂记。盖颐浩在河北时所作。今只存二十九条，於古迹颇有典据。又其集在孝宗时尝付两浙漕司镂版，详见其子搢所作谢表中。今与颐浩《配享省札》一通并附於末，以备稽核焉。

##### 《紫微集》三十六卷（永乐大典本）

> 	宋张嵲撰。嵲字巨山，襄阳人。宣和三年上舍中第。绍兴九年除司勋员外郎。

> 	累迁敷文阁待制，知衢州。终於提举江州太平兴国宫。事迹具《宋史文苑传》。

> 	嵲为陈与义之表侄，少时尝从受学。故刘克庄《后村诗话》谓其诗句法与简斋相似。而於五言古诗尤极赏其语意高简，意味深远。又克庄所摘七言绝句，如《故园坟树想青葱》诸篇，尤能以标格见长。而集中似此类者尚多。大抵绝句清和婉约，较胜与义。其他虽未能遽相方驾，而气体高朗，颇足以自名一家。至古文典雅沈实，亦尚有北宋诸家矩矱。所上奏议，如《论和战守》、《论攻取》等篇，史皆采入本传。於当时事势，尤条析详明。惟《绍兴复古诗》一章，贡谀秦桧，深玷生平。考《朱子语录》有云：“金人败盟时，秦桧大恐，顾朝士问计。张巨山微诵曰：‘德无常师，主善为师。善无常主，协於克一。’桧因留与语，巨山为之画策。桧喜，即命作奏稿。仓卒不仔细，起头两句，以‘德无常师’为伊尹告成汤。‘陈力就列’为孔子之语。寻擢巨山为中书舍人。有无名子作诗嘲之云：‘成汤为太甲，宣圣作周任’”云云。是嵲本因附桧得进。陈振孙《书录解题》亦载此事。且称“桧旋疑嵲贰己，未几亦罢”。然则此诗之作，乃借以修好於桧者。故本传谓诗进后，将复召用，殆由桧意解而然。特作史者不能得其情故耳。

> 	今其代桧奏稿虽已不存，而是诗尚传。留供千秋之嗤点，亦足以昭炯戒矣。《宋史艺文志》载《紫微集》三十卷。《书录解题》则作《张巨山集》，亦三十卷。

> 	自明以来，久无传本。今据《永乐大典》所录，裒辑排比。诸体咸备，当已鲜所阙遗。以其篇帙较富，析为三十六卷。仍依宋史，题作《紫微集》，复其旧目焉。

##### 《苕溪集》五十五卷（浙江鲍士恭家藏本）

> 	宋刘一止撰。一止字行简，湖州归安人。宣和三年进士。绍兴初召试，除秘书省校书郎。历给事中，以敷文阁直学士致仕。事迹具《宋史》本传。案陈振孙《书录解题》称“一止居琐闼仅百馀日，忤秦桧罢去，闲居十馀年。后桧死，复召，仍力辞不起。年八十二乃终”。盖亦守正不阿之士。其没也，韩元吉为作行状，称其文章推本经术，出入韩、柳，不效世俗纤巧刻琢。虽演迤宏博，而关键严备。其为诗寓意高远，自成一家。吕本中、陈与义读之，曰：“语不自人间来也。”是其著作亦盛为当代所推矣。行状及《宋史》本传皆称《非有斋类稿》五十卷。《书录解题》亦同。此本前有曝书亭印记，盖朱彝尊家旧钞。题曰《苕溪集》，不知何人所改。又诗文共五十三卷，末附行状一卷、诰词一卷，凡五十五卷。卷数亦非其旧，或后人掇拾遗篇，增附其后，因而更名欤？

##### 《东牟集》十四卷（永乐大典本）

> 	宋王洋撰。洋字元渤，山阳人。以省试第二名中宣和六年甲科。绍兴初累官起居舍人、知制诰，直徽猷阁，历典三郡。其事迹不见於《宋史》。惟周必大所作集序，略纪其行履大概。《嘉定山阳志》中有洋小传，亦皆采必大序中语，不能有所增益。今考韩淲《涧泉日记》，称“洋在信州城，居有荷花水木之趣，因号王南池。辟宴坐一室，号半僧寮。清贫，衣服窭甚。善诗篇”云云。《江西通志》亦称洋侨寓上饶，与曾几相唱和。以二书所载与集序参考之，盖亦南渡之清流也。集为其子昌祖所编。《宋史艺文志》列其目为二十九卷，而必大原序实作三十卷。则《宋史》为误。自明以来，世罕传本。选录宋诗者多未之及。独《永乐大典》各韵中散见颇多。谨采掇编订，得古今体诗七百首、杂文三百五十馀首。其诗极意镂刻，往往兀奡自喜，颇不为边幅所拘。文章以温雅见长，所撰内外制词，尤有典则。盖洋生当北宋之季，犹及睹前辈典型。故其所作，虽未能上追古人，而蝉蜕於流俗之中，则翛然远矣。洪迈《容斋三笔》载洋《题馀干县琵琶洲》诗云：“塞外风烟能记否，天涯沦落自心知。眼中风物参差是，只欠江州司马诗。”当时称为佳句。而《永乐大典》内已佚不收。又《涧泉日记》极赏洋为李彭老所作《养源斋记》。检《永乐大典》亦无此篇。则其他残阙，当复不少矣。今姑就其尚存者分类排纂，析为十四卷，以著其概。其周必大序亦仍冠之於首焉。

##### 《相山集》三十卷（永乐大典本）

> 	宋王之道撰。之道字彦猷，庐州人。宣和六年与兄之义、弟之深，同登进士第。调历阳丞。南渡后累官湖南转运判官。以朝奉大夫致仕。后以其子蔺官枢密使，追赠太师。《宋史》为蔺立传，而不及之道。故其事迹不详。惟尤袤所撰神道碑尚在《永乐大典》中，可以考见大略。之道尝自号相山居士，其集即以为名。

> 	《宋史艺文志》作二十五卷。《书录解题》作二十六卷。《宝祐濡须志》及《濡须续志》俱作四十卷。尤袤碑文作三十卷。彼此乖互不合。今原集既亡，无可复证。然袤碑乃据其子家状所书，似当得其实也。初，金兵南伐，庐州盗起，之道率乡人据险共保，城赖以全，幹略颇有足称。又其登第对时，即极言燕、云用兵之非。以切直抑置下列。及绍兴和议初成，之道方通判滁州，移吏部侍郎魏矼、司谏曾统书，力陈辱国非便。寻又上疏论之，并以前书缴进。大忤秦桧意，谪监南雄盐税。坐是沦废者二十年。今原疏虽佚不存，而所与矼、统二书，具在集中。其所论九不可和之说，慷慨激烈，足与胡铨封事相匹。气节尤不可及。

> 	其他论事诸劄子，亦多明白晓畅，可以见诸施行。韵语虽非所长，而抒写性情，具有真朴之致。盖有体有用之言，固不徒以文章工拙论矣。谨就《永乐大典》各韵中蒐辑编次，仍可得三十卷。疑明初纂修诸臣，重其为人，全部收入。故虽偶有脱遗，而仍去原数不远欤。

##### 《三馀集》四卷（永乐大典本）

> 	按《三馀集》世无传本，惟散见《永乐大典》中。然各韵所载，题为黄次岑者计七十馀篇。题为黄次山者计五篇。已自相牴牾。其中《见山堂记》一首，篇末自署豫章黄次岑。又别载谢锷所撰《三馀集序》，则曰流江黄季岑。更互相舛迕。《宋史艺文志》则作黄季岑《玉馀集》。焦竑《国史经籍志》则作黄次山《三馀集》。《前贤小集拾遗》载其诗一首，《历代名臣奏议》载其文三篇，亦均作黄次山，近时厉鹗撰《宋诗纪事》，则云黄次山字季岑。辗转异同，几於不可究诘。惟《丰城县志》载宋黄得礼字执中，元祐间进士，曾为柳州军事参军。

> 	与集中《先大夫述》一首符合。又载得礼长子名彦辅，字伯强，登政和进士。次子彦平，字季岑，号次山，登宣和进士。建炎初仕至吏部郎中。出提点湖南刑狱。

> 	载其世系名字、科第仕履，皆一一条晰。然则撰此集者乃黄彦平。所谓次岑、次山、季岑者，或传写讹异，或偶以字行耳。至其集名《三馀》，当取三国董遇三馀读书之意。《宋史》作《玉馀》，亦字形相似而误也。彦平在靖康初，坐与李纲善，贬官。南渡后数上劄子论事，多所建白。其《论赏罚》一疏，持论尤为平允。厥后刘光世、吕祉得失，卒为所料，如操券然。亦刚正有识之士矣。又张端义《贵耳集》曰：“马子方作守令，幕下黄次山作启，与庙堂不入意。因自作之，有云‘方卌九之年，买臣自知其将贵。当乙巳之岁，渊明已赋其归来。固不敢自比於古人，欲以此折衷於夫子。’黄大服”云云。是其虚心从善，异乎一长自足者，宜其文之工也。今据《永乐大典》所存，编为赋诗二卷、杂文二卷。存其文，并以存其人焉。

##### 《大隐集》十卷（永乐大典本）

> 	宋李正民撰。正民有《己酉航海记》，已著录。正民《宋史》无传，事迹始末不可考。惟据《航海记》所述，知其高宗时为中书舍人，尝奉使通问隆祐太后而已。今以集中诸表考之，则在朝尝为给事中、礼部吏部侍郎。在外尝知吉州、筠州、洪州、湖州、温州、婺州、淮宁府。扬历颇久，晚予宫祠以归。又考徐梦莘《三朝北盟会编》，载“绍兴十二年五月，金元帅来书云：‘汴梁留守孟庾、陈州太守李正民及毕良史者，比审议使萧毅等回，具言江南尝询访此人，今并委沿边官司，发遣前去。’六月，金人放东京留守孟庾、知陈州李正民还”云云。

> 	是正民於知陈州时尝为金人所获，以和议成得还。集中《南归诗》所云“沦身绝域久睽孤，投老归来鬓发疏”者，盖即其事。特孟庾以东京附金，归后高宗弃不复用。而正民屡更任使，终始弗替。则其在金朝当犹未至於失节，特史文阙略，不能得其详耳。其集见於《宋史艺文志》者三十卷，传本久佚，惟《嘉兴府志》载其《海月亭》诗一首。今据《永乐大典》所载，掇拾编次，厘为文六卷、诗四卷。中多中书制诰之作，温润流丽，颇近浮溪。其诗亦妍秀可诵。在南渡初，犹不失为雅音焉。

### 一百五十七 集部十

#### 别集类十△《龟溪集》十二卷（两淮盐政采进本）

> 	宋沈与求撰。与求字必先，德清人。政和五年进士。高宗时官至知枢密院事。

> 	卒谥忠敏。事迹具《宋史》本传。是集为绍熙中其孙说所刊，前有观文殿大学士李彦颖、湖州教授张叔椿二序。史称与求历御史三院，知无不言。前后几四百奏，其言切直。今所存仅十之三四，类多深中时弊。陈振孙《书录解题》曰：“与求尝奏王安石之罪，大者在於取扬雄、冯道。当时学者惟知有安石。丧乱之际，甘心从伪，无仗节死义之风，实安石倡之。此论前未之及也”云云。考熙宁以逮政和，王、蔡诸人以权势奔走天下。诛锄善类，引掖宵人。其夤缘以苟富贵者，本无廉耻之心，又安能望以名节之事！其偷生卖国，实积渐使然，不必尽由於推奖扬雄、表章冯道。与求此奏，亦事后推索之词。然其说主持风教，振刷纲常，要不可不谓之伟论也。至其制诰诸篇，典雅舂容，亦具有唐人轨度，又不徒以奏议见长矣。

##### 《栟榈集》十六卷（福建巡抚采进本）

> 	宋邓肃撰。案王明清《挥麈后录》称：“宣和壬寅，艮岳成，徽宗御制记。

> 	李质、曹组各献赋。独太学生邓肃上十诗，备述花石之事。其末句云：‘但愿君王安万姓，圃中何日不春风。’诏屏逐之。靖康初，李伯纪启其事，荐其才，召对赐进士出身。后为右正言，著亮直之名於当日。肃字志宏，南剑人。有文集，号《栟榈》，遗文三十卷，诗附集中”云云。即其人也。今本仅诗一卷、词一卷、文十四卷。与三十卷之数不符，殆散佚不完，又经后人重编欤。当张邦昌之僣立也，肃间行奔赴南京，其擢右正言即在是时。大节与杜甫略相似。其《靖康迎驾行》、《后迎驾行》等篇，亦颇近甫奉先诸作。在南北宋间，可谓笃励名节之士。又唐、宋以来学者，皆尊扬雄，熙宁中遂至配享。而肃书扬雄事，独指为叛臣，无可容於天地之间。与沈与求疏论王安石过尊扬雄，未知孰为先后。然均在《朱子纲目》书莽大夫之前。考陆深《溪山馀话》，载肃与朱子父松相善，有醉留冠带以质纸笔之戏。肃有《寄朱韦斋》诗，即道其事。然则《纲目》之斥扬雄，得无传肃之说乎？其识如是，宜其立身有本末矣。

##### 《默成文集》八卷（浙江汪启淑家藏本）

> 	宋潘良贵撰。良贵字义荣，一字子贱，号默成居士，婺州金华人。政和五年，以廷试第二人释褐为辟雍博士。累迁提举淮南东路常平。靖康元年召还，坐事除监信州汭口排岸。高宗即位，召为左司谏，历除徽猷阁待制，提举亳州明道宫。

> 	坐与李光通书，降三官。卒赠左朝奉大夫。事迹具《宋史》本传。良贵学术醇正，侃直不阿。首论何等之不可为相。又与黄潜善、吕颐浩相忤。又面劾向子諲。

> 	屡坐屏斥，而所守不移。故朱子亦称其刚毅近仁。其《论治体劄子》等篇，悱恻沈痛，足以感人，尤足以觇其节概。其集见於史者十五卷，久佚不传。此本乃康熙中其裔孙所刊，仅文二十首、诗二十七首、词一首，皆掇拾於散亡之馀，粗存梗概。然以集中除谢诸表，与本传、年谱相较，亦多足资参订。如年谱载良贵既至严州任，请祠，得主管亳州明道宫。转秘书少监，迁起居郎，拜中书舍人。今集中有《辞免秘书少监申省状》，可与年谱相证，而本传不云转秘书少监。又良贵知严州之后，凡再为中书舍人，集中有《谢中书舍人诰表》，又有《谢中书舍人表》可证，而本传但云起为中书舍人，不著前后再命。皆可以补《宋史》之阙误。惟是篇页寥寥，而强分卷帙，未免有意求多。又一卷、二卷皆载本传及年谱、诰敕等文，至三卷乃及其著作。虽用宋敏求编李白集之例，而喧夺太甚，究为编次无法。至潘畤乃良佐之子，於良贵为犹子，而亦附其传志於末编，尤为不伦。

> 	今姑仍旧本录之，而附纠其丛脞如右。

##### 《鄱阳集》四卷（永乐大典本）

> 	宋洪皓撰。皓有《松漠纪闻》，已著录。此其诗集也。皓建炎中擢徽猷阁待制，假礼部尚书，为大金通问使。龚璹副之。后璹仕刘豫，皓独不屈节。遂流递冷山，居雪窖中。陈王固新（案“固新”《宋史》作“悟室”，今据《金国语解》改正）甚敬礼之，使教诸子八人。集中所称彦清、彦亨、彦隆、彦深者，皆固新子也。皓所作诗，亦於此时为多。及乌珠（案“乌珠”《宋史》作“兀术”，今据《金国语解》改正）杀固新，迁皓云中。至绍兴十二年，始归国。留金首尾凡十五年。后为秦桧所嫉，安置英州。皓诗所谓“六十之年入瘴乡”是也。居九年，始内徙。行至南雄州卒。其诗世无传本。传称皓有文集五十卷，而《书录解题》作十卷。考皓子适《盘洲集》中载有皓集跋语一篇，称裒其在北方诗文为十卷，刻之新安郡。则《宋史》误矣。其集久不传。今从《永乐大典》所载，裒辑编次，共为四卷。凡其始奉使时，涂次所经，及迁居冷山，以及归国后南窜之作，有年月可考者，悉以年月排比。或年月不可考而确知其为奉使后作、归国后作、南迁后作者，亦皆以类相从。其不知作於何时者，则别缀於后，而以适跋语附焉。皓大节凛然，照映今古。虽不必以文章为重，然其子适、迈、遵承藉家学，并掇词科。著述纷纷，蜚声一代。渊源有自，皓实开之。迄今年代迢遥，篇章散佚。幸得遭逢圣世，蒐罗遗逸，复光耀於蠹蚀之馀。斯亦忠义之气不可泯没，待昌期而自发其光者矣。

##### 《澹斋集》十八卷（永乐大典本）

> 	宋李流谦撰。流谦字无变，汉州德阳人。少以父良臣荫，补将仕郎，授成都府灵泉县尉。秩满调雅州教授。会虞允文宣抚全蜀，置之幕下，多有赞画。寻以荐，除诸王宫大小学教授。力丐补外，改奉议郎，通判潼州府事。其事迹不见於《宋史》。惟其兄益谦所作行状，尚具见其始末。所著文集，《宋志》亦不著录。

> 	惟焦竑《国史经籍志》、黄虞稷《千顷堂书目》俱载有《澹斋集》八十一卷。是明世尚有传本。今已湮没无闻。厉鹗撰《宋诗纪事》，仅从《成都文类》中蒐得《梅林分韵》一首，其文亦与本集颇有异同。又以流谦为绵竹人，与行状不合。

> 	知鹗未睹本集，故传闻异词也。流谦以文学知名。其父良臣，尝出张浚门下，为所论荐。集中《分陕志》，专为颂浚勋德而作，铺张太甚，殊不免门户之私。其诗文边幅稍狭，间伤浅俚，亦未能尽臻醇粹。然笔力峭劲，不屑屑以雕琢为工。

> 	视后来破碎苶弱之习，较为胜之。宋代遗集，大半散佚。若流谦者，固不妨存备一家矣。谨就《永乐大典》所载，抄撮编次，釐为十八卷。其益谦行状及其子廉渠刊集原跋，并附录於末，以备考证焉。

##### 《韦斋集》十二卷、附《玉澜集》一卷（内府藏本）

> 	宋朱松撰。松字乔年，别字韦斋。朱子之父也。政和八年，同上舍出身。官至吏部员外郎。以言事忤秦桧，出知饶州。未上请间，得主管台州崇道观。满秩再请，命下而卒。朱子作行状，称有《韦斋集》十二卷、外集十卷。外集今已久佚。是集初刻於淳熙，再刻於至元，又刻於弘治。传本亦稀。康熙庚寅，其裔孙昌辰又校录重刊，是为今本。核其卷数，与行状所言相合，盖犹旧帙也。前有傅自得序，称其诗高远而幽洁。其文温婉而典裁。至表奏书疏，又皆中理而切事情。

> 	虽友朋推许之词，然松早友李侗，晚折秦桧，其学识本殊於俗；故其发为文章，气格高逸，翛然自异。即不藉朱子以为子，其集亦足以自传自得。所云颇为近实。

> 	非后来门户之私，以张栻而尊张浚者比也。后附朱槔《玉澜集》一卷。槔字逢年。

> 	松之弟也。其集原别本自行，故《书录解题》与松集各自著录。明弘治丙辰，任邱邝璠得其本於睢阳陈性之，因附刻松集之后。昌辰此刻亦仍之。后有尤袤跋，极称其《春风》一篇、《即事》三首。然槔诗实不及松，袤所称亦未为尽允。姑附骥以行云尔。

##### 《陵阳集》四卷（浙江鲍士恭家藏本）

> 	宋韩驹撰。驹字子苍，蜀仙井监人。政和中召试，赐进士出身。累除中书舍人，权直学士院。南渡初，知江州。事迹具《宋史文苑传》。驹学出苏氏。吕本中作《江西宗派图》，列驹其中，驹颇不乐。然驹诗磨淬翦截，亦颇涉豫章之格。其不愿寄王氏门下，亦犹陈师道之瓣香南丰，不忘所自尔。非必其宗旨之迥别也。陆游跋其诗草，谓反覆涂乙，又历疏语所从来。诗成，既以与人，久或累月，远或千里，复追取更定，无毫发憾乃止。亦可谓苦吟者矣。晁公武《读书志》谓王黼尝命驹题其家藏《太乙真人图》，盛传一时。今其诗具在集中，有“玉堂学士今刘向”之句，推许甚至。刘克庄谓“子苍诸人，自鬻其技至贵显”，盖指此类。其亦陆游《南园记》之比乎！要其文章不可掩也。

##### 《灊山集》三卷（永乐大典本）

> 	宋朱翌撰。翌有《猗觉寮杂记》，已著录。其集目见於诸书者，《宋史艺文志》作四十五卷、诗三卷。陈氏《书录解题》作三卷。焦氏《经籍志》作二卷。

> 	而周必大《平园集》又云：“其子軧等类公遗稿凡四十四卷。”卷目彼此互异。

> 	盖必大所言，即《宋志》之四十五卷，乃其文集。所云三卷者，则专指诗集。

> 	《经籍志》所载亦其诗集，而又讹三卷为二卷也。今文集已不可见。诗集亦无传本。惟《永乐大典》所收，篇什尚多。谨裒而集之，釐为三卷，以还其原目。翌父载上，尝从苏轼、黄庭坚游。翌承其家学，而才力又颇富健。故所著作，有元祐遗风。集中五七言古体皆极跌宕纵横。近体亦伟丽伉健。喜以成语属对，率妥帖自然。陈鹄《耆旧续闻》、刘克庄《后村诗话》、王应麟《困学纪闻》皆采其佳句，盛相推挹。盖其笔力排奡，实足睥睨一时。与南渡后平易啴缓之音，牵率潦倒之习，迥乎不同。周必大序以杜牧拟之，非溢美也。今陈鹄等所摘诸句，虽不能悉见全篇，然三卷之内，菁华具存，亦足窥豹一斑矣。

##### 《云溪集》十二卷（永乐大典本）

> 	宋郭印撰。印诗数百篇，散见《永乐大典》各韵中，皆题曰《云溪集》。而《宋史艺文志》及诸家书目均未著录。惟厉鹗《宋诗纪事》载印为成都人，政和中进士。而亦不详其官爵。所录诗仅二首。一从《全蜀艺文志》摘出，为《游大隋山》诗。一从《四川总志》摘出，则即集中《游下岩寺》诗是也。今案集中有《云溪杂咏小序》，自题亦乐居士。且称“性嗜水竹，经营二十载，始得一亩之园”云云。则云溪乃其别墅之名。又有《过铜梁县》诗云：“摄职临兹邑，於今五十年。”又《仁寿县山斋》诗云：“随牒几推迁，铜章领岩邑。”又《次韵宋南伯》云：“衰迟来作邑，劳苦剧万状。”则尝累任县令，晚始退居。又《赠刘元圭诗》有“今年岁八十”之语。则其齿亦跻上寿。观所作《养生歌》及《读易》诸诗，盖有得於导引之术者。其交游最密为曾慥、计有功等，皆一时博雅之士。则印亦胜流矣。特以集久不传，故录宋诗者遂罕能称述耳。今据《永乐大典》所载，分体编辑，釐为十二卷。其诗才地稍弱，未能自出机杼。而清词隽语，瓣香实在眉山。以视宋末嘈杂之音，固为犹有典型矣。

##### 《卢溪集》五十卷（副都御史黄登贤家藏本）

> 	宋王庭珪撰。庭珪字民瞻，庐陵人。政和八年进士第。调茶陵丞。与上官不合，弃官隐居卢溪。胡铨谪岭南时，庭珪以诗送之，有“痴儿不了公家事，男子须为天下奇”语。后坐是流岭南。孝宗时召对，赐国子监主簿。乾道六年复除直敷文阁。年九十三乃卒。卷首载胡铨、周必大等序文、题跋、志状，叙述始末甚详。其生平著作颇富，有《六经论语讲义》、《易解》、《语录》及《沧海遗珠》等书。今皆散佚，惟此集犹传。凡古近体诗二十五卷、杂文二十五卷。其脱稿不全者，亦附於卷末。读其所作，矫然伉厉之气，时流露於笔墨间。刘澄评其文，在庐陵可继欧阳修。后杨万里尝从之游，亦谓其诗出自少陵、昌黎，大要主於雄刚浑大。虽推挹之词，未免涉於溢量，要亦得其近似矣。

##### 《屏山集》二十卷（两江总督采进本）

> 	宋刘子翚撰。子翚字彦冲，崇安人。刘韐之季子。尝通判兴化军。移疾归里，筑室屏山以终。此集乃其嗣子坪所编，而朱子为之序。序末署门人朱某，盖早年尝以父命受业於子翚也。集中谈理之文，辨析明快，曲折尽意，无南宋人语录之习。论事之文，洞悉时势，亦无迂阔之见。如《圣传论》、《维民论》及《论时事劄子》诸篇，皆明体达用之作，非坐谈三代，惟骛虚名者比。古诗风格高秀，不袭陈因。惟七言近体，宗派颇杂江西。盖子翚尝与吕本中游，故格律时复似之也。王士祯《池北偶谈》曰：“屏山诸诗，往往多禅语。如《牧牛颂》云：‘直饶牧得浑纯熟，痛处还应著一鞭。’《径山寄道服》云：‘聊将佛日三端布，为造青州一领衫。’又云：‘此袍遍满三千界，要与寒儿共解颜。’此类是也。”

> 	又述子翚之言曰：“吾少官莆田，以疾病，时接佛、老之徒。闻其所谓清净寂灭者，而心悦之。比归读儒书，乃见吾道之大”云云。是子翚之学初从禅入，当时原不自讳，故见於吟咏者如此云。

##### 《北海集》四十六卷、《附录》三卷（永乐大典本）

> 	宋綦崇礼撰。崇礼字叔厚，高密人，后徙氵维之北海。登重和元年上舍第。

> 	高宗南渡，为起居郎。召试政事堂，拜中书舍人。历官宝文阁学士，知绍兴府。

> 	退居台州，卒，赠左朝议大夫。事迹具《宋史》本传。《艺文志》、《书录解题》俱载崇礼《北海集》六十卷。世久失传。厉鹗《宋诗纪事》仅从《天台胜记》中得所作《石梁瀑布》诗一首，而其他概未之见。今检《永乐大典》，载崇礼诗文颇多。中惟制诰最富，表启之类次之，散体古文较少，而诗什尤寥寥无几。盖其平生以骈体擅长故也。集中间有原注，称崇礼为先祖。则当时所据，犹其家刻之旧本矣。史称崇礼妙龄秀发，聪明绝人。覃心辞章，极润色论思之选。再入翰林，凡五年。所撰诏命数百篇，文简意明，不私美，不寄怨，深得代言之体。今观是集所载内外诸制，大约明白晓畅，切中事情，颇与《浮溪集》体格相近。如《吕颐浩开督府制词》，则楼钥赏其宏伟；《王仲嶷落职制词》，则王应麟取其精切；《邹浩追复待制制词》，则《宋史》采入本传，以为能推朝廷所以褒恤遗直之意；其《草秦桧罢政制》，则直著其恶，致桧再相后奏索其稿，几蹈危祸。史所云，盖非溢美矣。陆游《老学庵笔记》称：“崇礼《谢宫祠表》云：‘杂宫锦於渔蓑，敢忘君赐。话玉堂於茅舍，更觉身荣。’时叹其工。又有一表云：‘欲挂衣冠，尚低回於末路。未先犬马，傥邂逅於初心。’尤佳”云云。今集中乃无此二联。

> 	知其杰制鸿篇，尚多遗脱。然据今所得睹者，已足见词藻之精丽，不必全璧也。

> 	谨分体排订，釐为三十六卷。又《兵筹类要》一书，乃其在翰苑时所撰进，皆援据兵法，参以史事，各加论断。虽纸上空谈，未必遽切实用，而采摭尚为博洽。

> 	今亦编为十卷，次之於后。其历官除授告词及吕颐浩书启、李邴祭文、秦桧乞追取御笔词头劄子，原本皆载入集中。今并仍其旧。而益以《宋史》本传、《氏族言行录》诸条，别为附录三卷，系诸集末，以备考核焉。

##### 《鸿庆居士集》四十二卷（两淮马裕家藏本）

> 	宋孙觌撰。觌字仲益，晋陵人。徽宗末，蔡攸荐为侍御史。靖康初，蔡氏势败，乃率御史极劾之。金人围汴，李纲罢御营使，太学生伏阙请留，觌复劾纲要君。又言诸生将再伏阙。朝廷以其言不实，斥守和州。既而纲去国，复召觌为御史。专附和议，进至翰林学士。汴都破后，觌受金人女乐，为钦宗草表上金主，极意献媚。建炎初，贬峡州。再谪岭外。黄潜善、汪伯彦复引之，使掌诰命。后又以赃罪斥，提举鸿庆宫。故其文称《鸿庆居士集》。孝宗时，洪迈修《国史》，谓靖康时人独觌在，请诏下觌，使书所见闻靖康时事上之。觌遂於所不快者，如李纲等，率加诬辞。迈遽信之，载於《钦宗实录》。其后朱子与人言及，每以为恨。谓小人不可使执笔。故陈振孙《书录解题》曰：“觌生於元丰辛酉，卒於乾道己丑，年八十九，可谓耆宿矣。”而其生平出处，则至不足道。岳珂《桯史》亦曰：“孙仲益《鸿庆集》大半志铭，盖谀墓之常，不足诧。独《武功大夫李公碑》，乃俨然一珰耳。亟称其高风绝识，自以不获见之为大恨。言必称公，殊不为怍。”赵与时《宾退录》复摘其作莫开墓志，极论屈体求金之是，倡言复雠之非。又摘其作韩忠武墓志，极诋岳飞。作万俟卨墓志，极表其杀飞一事。为颠倒悖谬。则觌之怙恶不悛，当时已人人鄙之矣。然觌所为诗文颇工，尤长於四六。

> 	与汪藻、洪迈、周必大声价相埒。必大为作集序，称其名章隽句，晚而愈精。亦所谓“孔雀虽有毒，不能掩文章也”。流传艺苑已数百年。今亦姑录存之，而具列其秽迹於右。一以节取其词华；一以见立身一败，诟辱千秋，清词丽句，转有求其磨灭而不得者。亦足为文士之炯戒焉。

##### 《内简尺牍编注》十卷（编修励守谦家藏本）

> 	宋孙觌撰。其门人李祖尧编，并为之注。觌所撰《鸿庆集》，自三十七卷至五十卷皆书帖。然参校此本，时有不同。如此本载《与信安郡王孟仁仲帖》二十二首，集本皆不载。集本四十六卷内有《与孟仁仲郡王帖》一首，复与此不符。

> 	又此本载《与叶左丞少蕴帖》一首，与集本第四十五卷所载《与叶少蕴资政帖》三首、四十六卷所载《与叶左丞帖》一首，亦复各别。盖祖尧据手稿编之，故时有出入。至其注中多取觌自著诗文以资考证。如第三卷《与周表卿侍郎》第五帖，注引觌集《谢吏部侍郎兼权直学士表》，集本乃无此篇。第七卷《与常守徐计议》第五帖，注引觌集《常州资圣禅院兴造记》云：“清智大师普璿既至，始改号资圣。”集本三十一卷载此文，乃脱“清智大师”四字。其他引证典故，亦皆切实。

> 	盖祖尧亲从觌游，较之任渊之注陈师道、黄庭坚诗，闻见更为有据。非后人注前代之书，摸索影响者所可同日语云。

##### 《崧庵集》六卷（永乐大典本）

> 	宋李处权撰。处权《宋史》无传。其集诸家亦不著录。惟方回《瀛奎律髓》中录所作《送二十兄还镇江》诗一首。而注其后云：“处权字巽伯，洛阳人。邯郸公淑之后。有《崧庵集》。宣和间与陈叔易、朱希真以诗名。南渡后尝领三衢”云云。其履贯略可考证，而不言其距李淑为几世。今其集传本已绝。独《永乐大典》中有之。且寻检各韵，处权自序及其从弟处全原序、邵骥原跋，一一具在。

> 	所纪生平踪迹，差为详备，惟世系仍未明晰。今案《建康志》有《李处全小传》，称：“处全，淑之曾孙，本丰县人，后迁溧阳。官至朝请大夫。”而王明清《挥麈馀话》亦称：“大理少卿李传正为淑之孙，即处全之父。”据此，则处权实淑曾孙，而家於溧阳。《瀛奎律髓》所称洛阳，当有刻本传讹，以溧为洛耳。淑家富典籍，其《邯郸图书志》，晁公武每引以为据。又精研声律，所作《诗苑类格》，今尚散见诸书中。处权承其世学，标新领异，别出以清隽之思，於诗道颇为深造。

> 	处全序称其“齿益高，心益苦，句法益老，与少作不类”。是其覃思吟咏，老而弥工。虽原帙散佚，东京与南渡以后所作，互相糅杂，不复能以年岁辨析。而总其大概，五言清脱浏亮，略似张耒。七言爽健伉浪，可拟陈与义。在当时实一作手。久经湮没，幸而复存，亦论宋诗者所宜甄录也。谨采掇排比，以体区别，釐为六卷。仍以原序跋分系前后，俾将来有以考见焉。

##### 《藏海居士集》二卷（永乐大典本）

> 	案《藏海居士集》散见《永乐大典》中，题宋吴可撰。可事迹无考，亦不知何许人。考集中年月，当在宣和之末。其诗有“一官老京师”句。又有“挂冠养拙”之语。知其尝官於汴京，复乞闲以去。又有“往时家分宁，比年客临汝”及“避寇湘江外，依刘汝水旁”句。知其尝居洪州。建炎以后，转徙楚、豫之间。

> 	又可别有《藏海诗话》一卷，亦载《永乐大典》中，多与韩驹论诗之语。中有《童德敏木笔诗》一条。考《容斋三笔》载临川童德敏《湖州题颜鲁公祠堂诗》一篇，其人与洪迈同时。则可乃北宋遗老，至乾道、淳熙间尚在也。集中所与酬答者，如王安中、赵令畤、米友仁诸人，亦多南北宋间文士。元祐诸贤，风流未沫。故所存篇什无多，而大致清警，与谢逸、谢薖兄弟气格相近。特其集既不传，后之言宋诗者遂不能知其姓氏。厉鹗《宋诗纪事》搜罗至三千八百馀家，亦未之及。则其沈晦已久矣。今一一裒辑，析为二卷。与《诗话》同著於录，俾不致终就湮没焉。

##### 《豫章文集》十七卷（浙江鲍士恭家藏本）

> 	宋罗从彦撰。从彦字仲素，沙县人。以累举恩授惠州博罗县主簿。绍兴初卒。

> 	淳祐间追谥文质。事迹具《宋史道学传》。是编为至正三年延平进士曹道振所编。以宋儒称从彦为豫章先生，因以名集。道振原序称：“郡人许源堂刻其遗集五卷，近得邑人吴绍宗稿，釐为一十三卷，附录三卷、外集一卷、年谱一卷，凡一十八卷。”此本乃明代重刻。前有成化八年张泰序，后有嘉靖甲寅谢鸾跋。

> 	《遵尧录》八卷、集二程及杨龟山语录一卷、杂著二卷、诗一卷、附录三卷、外集一卷。以年谱别置於前，不入卷数，故题为十七卷。然第一卷虽列经解之目，而其文久佚。有录无书，实止十六卷而已。

##### 《和靖集》八卷（江西巡抚采进本）

> 	宋尹焞撰。焞有《孟子解》，已著录。然《孟子解》虽名见《书录解题》，原书实已散佚。今所行者乃赝本。惟此集犹相传旧笈。凡奏劄三卷、诗文三卷。

> 	其壁帖一卷，乃焞手书圣贤治气养心之要，粘之屋壁以自警惕，后人录之成帙。

> 	又《师说》一卷，则焞平日之绪论，而其门人王时敏所编也。考《朱子语录》，谓焞文字有关朝廷者，多门人代作。今其孰为假手，孰为真笔，已不可复考。

> 	然指授点定，亦必焞所自为。《会昌一品集序》虽李商隐作，究以郑亚改本为胜，正不必尽自己出也。诗不多作，然《自秦入蜀道中作》云：“南枝北枝春事休，啼莺乳燕也含愁。朝来回首频惆怅，身在秦川最尽头。”亦殊有诗情。固未可概以有韵语录目之矣。

##### 《王著作集》八卷（浙江鲍士恭家藏本）

> 	宋王蘋撰。蘋字信伯，福清人。《福建通志》称：“绍兴初，平江守孙祐以德行荐於朝，召对赐进士出身。除秘书省正字。累官左朝奉郎。”陈振孙《书录解题》则作“以赵忠简荐赐进士出身，官至著作佐郎。秦桧恶之，会其族子坐法，牵连文致夺官。”与《通志》所记不同。然此集以“著作”为名，则陈氏所言为是矣。陈氏著录作四卷，宝祐中其曾孙思文刊於吴学，卢钺为序。此本为明弘治中蘋十一世孙观所编。一卷为《传道支派图》，二卷为劄子杂文十馀篇，三卷以下为像赞题跋及门人私志语录之类。较陈氏所记，卷数遽增一倍。然遗文不过一卷，馀皆附录。实则亡佚四分之三。盖捃拾残剩而成，已非旧本。以其学出伊洛，而能不附秦桧，立身无愧於师门，故录而存之，不以残阙废焉。

##### 《郴江百咏》一卷（浙江巡抚采进本）

> 	宋阮阅撰。阅字闳休，舒城人。赵希弁《读书附志》称其建炎初以中大夫知袁州。其事迹则未详也。所撰有《松菊集》。今佚不传。此《郴江百咏》，则其宣和中知郴州时作也。其诗多入论宗，盖宋代风气如是。而阅素留心吟咏，所作《诗话总龟》，遗篇旧事，采摭颇详。於兹事殊非草草，故尚罕陈因理障之语。

> 	如《东山》诗云：“藜杖芒鞋过水东，红裙寂寞酒樽空。郡人见我应相笑，不似山公与谢公。”又《乾明寺》诗云：“直松曲棘都休道，庭下山茶为甚红。”往往自有思致。又如《愈泉》一首，所谓“古来诗病知多少，试问从今疗得无”。

> 	语虽著相，然自为其《诗话》一编而作。是亦诗中有人，异乎马首之络者矣。此本出自厉鹗家，百咏尚阙其八。考《郴州志》亦不载。吴之振选《宋诗钞》及曹庭栋选《宋诗存》，均未及收。存之亦可备一家。惟每题之下不注本事，非对图经而读之，有茫不知为何语者。或传写佚之欤？《袁州府志》载其《宣风道上》诗一首、《题春波亭》诗一首，鲍氏知不足斋本录於此集之末，以补《松菊集》之遗。今亦从鲍本，并录存之焉。

##### 《双溪集》十五卷（江苏巡抚采进本）

> 	宋苏籀撰。籀有《栾城遗言》，已著录。考苏、黄二家并隶名元祐党籍。南渡以后，黄氏虽承藉先泽，颇见甄录，而家学殆失其传。惟其孙，依附朱子之门，得以挂名於《语录》。朱子於苏氏兄弟攻击如雠，而於庭坚无贬词，之故也。然之著作，惟《宋史艺文志》载有《复斋漫稿》二卷。世无其本。《文献通考》已不著录，宋人亦无称述者。文章一道，殆非所长。惟籀以苏辙之孙、苏迟之子，尚有此一集传世，为能不堕其家风。独是轼、辙之为伟人，不仅以文章为重；其立身本末，俱不愧古贤。籀此集中乃有《上秦桧》二书及《庚申年拟上宰相书》，皆极言和金之利。所以归美於桧者无所不至，不免迎合干进之心。

> 	又杂著中别有《进取策》一篇，复力言攻刘豫以图金。前后议论，自相矛盾。盖皆揣摩时好以进说。小人反覆，有愧於乃祖实多，转不如黄之无咎无誉矣。特其诗文雄快疏畅，以词华而论，终为尚有典型，固亦未可遽废焉。

##### 《少阳集》十卷（编修朱筠家藏本）

> 	宋陈东撰。东有《靖炎两朝见闻录》，已著录。其文集《宋志》不载。《书录解题》亦不载。据戴埴《鼠璞》，载“张浚奏胡珵笔削东书，追勒编置。盖以浚为黄潜善客，珵为李纲客，故借此去之”云云。则东死以后，尚牵连兴钩党之狱，宜无编辑其文者。元大德中，始有刻本《尽忠录》，凡八卷。编次颇嫌错杂。续刊於国朝康熙中者曰《少阳文集》，凡十卷。前五卷皆东遗文，后五卷则本传、行状及他书论赞也。东以诸生愤切时事，摘发权奸，冒万死以冀一悟。

> 	其气节自不可及。然於时国步方危，而煽动十馀万人，震惊庭陛，至於击坏院鼓，脔割中使。迹类乱民，亦乖大体。南宋末太学之横，至於驱逐宰辅，莫可裁制，其胚胎实兆於此。张浚所谓“欲以布衣持进退大臣之权，几至召乱”者，其意虽出於私，其言亦未始不近理也。后应诏再出，卒以此为小人所构，亦不可谓东等无以致之矣。第以志在匡时，言皆中理。所掊击者皆人不敢触之巨奸，所指陈者事后亦一一皆验。是其事缘忧国，不出求名。故南宋以来儒者，以忠义予之，而遗文亦至今传述焉。盖略迹而原其心也。

##### 《欧阳修撰集》七卷（编修汪如藻家藏本）

> 	宋欧阳澈撰。澈字德明，崇仁人。建炎初徒步走行在，伏阙上书，请诛黄潜善、汪伯彦，与陈东俱论死。后高宗悔之，追赠秘阁修撰。事迹具《宋史忠义传》。绍兴二十六年，吴沆次其诗为《飘然集》三卷，并为作序。至嘉定甲申，会稽胡衍又取其所上三书，并序而刻之，釐为六卷。元季版毁於兵。明永乐丙申，澈十世孙永康县丞齐重刊之。金华唐光祖跋，称其书编为三卷，诗文事迹为四卷。

> 	当时陈东所同上之书，亦为掇拾，无所失坠，并取附为一卷。合为八卷。所称赞府士庄甫，即齐字也。而永乐丁酉崇仁知县王克义序，乃称齐录前后奏议，次继《飘然集》，分为六卷。与光祖跋不同。盖词有详略，实即一本。万历甲寅，澈二十世孙钺再新其版，吴道南为序。此本即从钺刻传写，而阙第八卷陈东之书。

> 	然东已有别集单行，可不必附录於此。今亦仍从此本，定为七卷焉。

##### 《东溪集》二卷、《附录》一卷（两江总督采进本）

> 	宋高登撰。登字彦先，号东溪，漳浦人。宣和间为太学生。靖康之祸，与陈东伏阙上书，请诛蔡京、童贯等六贼而用李纲、种师道。会钦宗方擢吴敏、张邦昌为相，又将起用李邦彦。登又上书力争。绍兴二年举於礼部，以廷对过於切直，仅授富川簿。调古县令，时胡舜陟帅静江，欲为秦桧父立祠。登持不可，为舜陟诬构逮治。適舜陟败，得减死谪容州。案《宋史》本传载：“登卒后二十年，丞相梁克家及漳守何万言诸朝，追复迪功郎。后十年，朱熹为守，复奏乞褒录，赠承务郎。”今考朱子奏状，谓“克家始援绍兴赦书以请，有司拘文，废格不行。

> 	近岁傅伯寿又奏如前状，未奉进止。使登抱恨终身垂五十年，姓名犹在罪籍”云云。以此观之，《宋史》为误。又案《书录解题》《东溪集》条下，称迪功郎高登撰。则知登之进赠，无承务郎之称。而所谓迪功郎，非克家时追复盖明甚矣。

> 	又《宋史》载登五上书不报。又因谋南归，忽闻邦昌等各与远郡，一时小人相继罢斥，与所言偶合者十七八。登喜，复为书论吴敏未罢，不报。据此，则五书之外当更有一书矣。今阅集中所载，则此事即五书中之第四书。书首所叙“方图南下”诸语，甚为分明。此尤足证《宋史》之瞀乱失实也。至如《绍兴八年上皇帝书》，乃召赴都堂时与《时议》六篇先后同上者。据《宋史》作《万言疏》，而集中寥寥五百馀字。玩其词气，颇有不相属者。此则集本传钞所脱，非史之误矣。

> 	登之遗集，《文献通考》作二十卷。《书录解题》及《宋史艺文志》俱云十二卷。此本为明林希元所编，仅分上、下二卷。书疏论议辨说等作共二十篇、诗三十一首、赞五首、箴铭二十六首、词十二首、启二首。末有附录一卷，则朱子褒录奏状、《祠堂记》两篇及言行录十条。史称所上《时议》六篇，仅存其序。所上五书，已亡其一。又《言行录》载，“绍兴元年上驻跸临安，公以十事投时相”者，集中亦无之。盖已全非其旧。然亡佚者虽多，而读其遗篇，尚想见忠义之概。

> 	即如《命子名字说》云：“痛念王室陵迟，思扶持而一振之。左右匡拂，以守鸿业。此志未遂。命汝曰扶、曰持、曰振、曰拂，其勉效两全之节。”盖其忠君爱国之心，每饭不忘如此。朱子谓能使人闻风兴起，良不虚云。

### 一百五十八 集部十一

#### 别集类十一△《岳武穆遗文》一卷（浙江巡抚采进本）

> 	宋岳飞撰。飞事迹具《宋史》本传。陈振孙《书录解题》载《岳武穆集》十卷，今已不传。此《遗文》一卷，乃明徐阶所编。凡上书一篇、劄十六篇、奏二篇、状二篇、表一篇、檄一篇、跋一篇、盟文一篇、题识三篇、诗四篇、词二篇。

> 	其《辞镇南军承宣使》仅有第三奏，《辞开府》仅有第四劄，《辞男云转官》仅有第三劄，《辞男云特转恩命》仅有第四劄，《辞少保》仅有第三劄、第五劄，《乞叙立王次翁下》仅有第二劄，《乞解枢柄》仅有第三劄，《辞除两镇》仅有第三劄。则其佚篇盖不可殚数。史称万俟卨白秦桧，簿录飞家，取当时御札藏之以灭迹。则奏议文字同遭毁弃，固势所必然矣。然宋高宗御书《圣贤像赞》，刻石太学，秦桧作记勒於后。明宣德中宋讷乃磨而去之。飞之零章断句，后人乃掇拾於蠹蚀灰烬之馀。是非之公，千古不泯，固不以篇什之多少论矣。阶所编本，附录《岳庙集》后，前冠以后人诗文四卷，已为倒置。其中明人恶札，如提学佥事蔡兖诗曰：“千古人来笑会之，会之却恐笑今时。若教似我当钧轴，未必相知岳少师。”尤为顶上之秽。今并芟除，而独以飞遗文著录集部，用示圣朝表章之义焉。

##### 《茶山集》八卷（永乐大典本）

> 	宋曾几撰。几字吉甫，赣县人，徙居河南。以兄弼恤恩授将仕郎。试吏部优等，赐上舍出身。历校书郎。高宗朝历官江西、浙西提刑。忤秦桧去位，侨寓上饶茶山寺，自号茶山居士，桧死，召为秘书少监，权礼部侍郎。提举玉隆观，致仕。卒谥文清。陆游为作墓志云：“公治经学道之馀，发於文章。而诗尤工，以杜甫、黄庭坚为宗。”魏庆之《诗人玉屑》则云：“茶山之学出於韩子苍。”其说小异。然韩驹虽苏氏之徒，而名列江西诗派中，其格法实近於黄。殊涂同归，实亦一而已矣。后几之学传於陆游，加以研练，面目略殊，遂为南渡之大宗。

> 	《诗人玉屑》载赵庚夫题《茶山集》曰：“清於月白初三夜，淡似汤烹第一泉。

> 	咄咄逼人门弟子，剑南已见一灯传。”其句律渊源固灼然可考也。又游跋几《奏议稿》曰：“绍兴末，先生居会稽禹迹精舍。某自敕局归，无三日不进见。见必闻忧国之言。先生时年过七十，聚族百口，未尝以为忧。忧国而已。”据此，则几之一饭不忘君，殆与杜甫之忠爱等。故发之文章，具有根柢，不当仅以诗人目之，求诸字句间矣。墓志称有文集三十卷、《易释象》五卷。《易释象》已不传。

> 	文集则《书录解题》及《宋史艺文志》均作十五卷。是当时已佚其半。自明以来，并十五卷亦佚，仅仅散见各书，偶存一二。兹从《永乐大典》中搜采编辑，勒为八卷。凡得古今体五百五十八首。虽不足尽几之长，然较刘克庄《后村诗话》所记九百一十篇之数，所佚者不过三百五十二篇耳。残膏剩馥，要足沾丐无穷也。

##### 《雪溪集》五卷（两江总督采进本）

> 	宋王铚撰。铚有《侍儿小名录补遗》，已著录。是编乃其诗集。陈振孙《书录解题》、《宋史艺文志》并作八卷。此本仅五卷。考《墨庄漫录》载铚所作《王文孺臞菴》诗一首，又《山村诗》一首。《越咏》载铚所作《云门寺》诗一首。今皆不见於集中。知今世所传，已佚其三卷，非完帙矣。

> 	铚诗格近温、李。王士祯《居易录》诋其诗不甚工，而独称其附载庐山僧可和诗一篇。似非笃论。惟铚以博洽名，乃集中《白头吟序》不引《西京杂记》，而引吴兢《乐府解题》，已迷其本。（案《西京杂记》虽伪书，然在吴兢之前，即兢说所自出。）又称《宋志》载文君诗云云，不知《宋书乐志》《白头吟》实作古词，不作文君。此亦千虑之一失，信乎考证之难也。

##### 《芦川归来集》十卷、《附录》一卷（永乐大典本）

> 	宋张元幹撰。元幹字仲宗，自号真隐山人，又曰芦川老隐。周必大跋其《送胡铨》词，称长乐张元幹。睢阳王浚明跋其《幽嵓尊祖录》，则称永福张仲宗。

> 	皆宋人之词，莫详孰是也。王明清《挥麈录》纪其以作词送胡铨得罪除名。考卷末其孙钦臣跋语，称得《贺新郎》词二首真迹於铨之子，其说当信。然铨贬於绍兴戊午，而集中《上张丞相》诗，称“罪放丙午末，归来辛亥初”。又自跋《祭祖母刘氏》文，后称“宣和元年八月，获缘职事，道过墓下”。则徽宗时已仕宦，钦宗时已贬谪，但不知尝为何官耳。元幹及识苏轼，见所作《苏黄门帖跋》。又从陈瓘游颇久，见所作《了翁文集序》。其结诗社同唱和者，则洪刍、洪炎、苏坚、苏庠、潘淳、吕本中、汪藻、向子諲，见所作《苏养直诗帖跋》。而江端友、王铚诸人皆有赠答之作。刘安世、游酢、杨时、李纲、朱松诸人皆为题《幽嵓尊祖录》。故其学尊元祐而诋熙宁。诗文亦皆有渊源。其集今有抄本，称嘉定己卯其孙钦臣所鋟。然跋称诵《上陈侍郎诗序》，知挂冠之年甫四十一。抄本无此篇。又曾季貍《艇斋诗话》载元幹《题潇湘图》诗，抄本亦无此篇。考胡仔《苕溪渔隐丛话》，称尝录元幹之诗一卷，而元幹不自忆。则当时已不自收拾，疑钦臣所录本有佚失。然近本但有五言律诗一卷、七言律诗一卷，而无古体及绝句，知非完书。又《跋米元晖瀑布轴》、《跋苏养直绝句后》，《跋江天暮雨图》、《跋江贯道古松绝句》，乃收之题跋类中。亦似后人所窜乱，非其原本。及考《永乐大典》所载，则所佚诸篇，厘然具在。今裒集成帙，与钞本互相勘校，删其重复，补其残阙，定为十卷。元幹诗格颇遒。杂文多禅家疏文、道家青词，今从芟削。其题跋诸篇，则具有苏、黄遗意，盖耳目渐染之故也。钞本末有《幽嵓尊祖录》一卷，乃记其为祖母外家置祭田事。附以同时诸人题跋，中多元祐名臣之笔。亦仍其旧第并附录焉△《东莱诗集》二十卷（两淮马裕家藏本）

> 	宋吕本中撰。本中有《春秋集解》，已著录。其诗法出於黄庭坚。尝作《江西宗派图》，列陈师道以下二十五人，而以己殿其末。其《紫微诗话》及《童蒙训》论诗之语，皆具有精诣。（案今本《童蒙训》不载论诗诸条，其文散见各书中，说见本条之下。）敖陶孙《诗评》称其诗如散圣安禅，自能奇逸。颇为近似。

> 	苕溪胡仔《渔隐丛话》称其“树移午影重帘静，门闭春风十日闲”、“往事高低半枕梦，故人南北数行书”、“残雨入帘收薄暑，破窗留月镂微明”诸句。殊不尽其所长。《朱子语录》乃称本中论诗欲字字响，而暮年诗多哑。然朱子以诗为馀事，而本中以诗为专门，吟咏一道，所造自有浅深，未必遂为定论也。此集有庆元二年陆游序、乾道二年曾几后序。《文献通考》别载有《集外诗》二卷。此本无之，盖已散佚。又陆游序称嗣孙祖平悉裒集他文为若干卷。今此本有诗无文。

> 	惟其《草赵鼎迁右仆射制词》所云：“合晋、楚之成，不若尊王而贱伯。散牛、李之党，未如明是而去非”之语，以秦桧恶之，载於日历，尚为世所传诵。其他文则泯没久矣。

##### 《澹菴文集》六卷（两淮马裕家藏本）

> 	宋胡铨撰。铨字邦衡，庐陵人。建炎二年进士甲科。绍兴五年以荐除枢密院编修官。抗疏诋和议，谪吉阳军。孝宗即位，特召还擢用，历官权中书舍人兼国子祭酒，权兵部侍郎。以资政殿学士致仕。卒谥忠简。事迹具《宋史》本传。铨师萧楚，明於《春秋》。故集中嘉言谠论，多本《春秋》义例。於南渡大政，多所补救。史但称其高宗时请诛秦桧。今考集中《论撰贺金国启》一篇，则於孝宗朝召还以后，更尝请诛汤思退。又《孝宗本纪》：“隆兴元年三月，金以书来索四州，未报。八月，又赍书两省。”今考集中《玉音问答》一篇，知答金人书孝宗已与铨定於五月三日。迟至八月未遣，必汤思退有以持之。当时情势，可以考见。史文疏漏，赖此集尚存其崖略也。本传称铨集凡百卷。今所存者仅文五卷、诗一卷，盖得之散佚之馀。然《书录解题》载铨集七十八卷，《宋志》载铨集七十卷，则在当时已非百卷之旧矣。罗大经《鹤林玉露》曰：“胡澹菴十年贬海外，北归，饮於湘潭胡氏园，题诗曰：‘君恩许归此一醉，旁有梨颊生微涡。’谓侍妓黎倩也。后朱文公见之，题诗曰：‘十年浮海一身轻，归见梨涡却有情。世上无如人欲险，几人到此误平生’”云云。今本不载此诗，殆后人因朱子此语，讳而删之。然铨忠劲节，照映千秋，乃以偶遇歌筵，不能作陈烈逾墙之遁，遂坐以自误平生，其操之为已蹙矣。平心而论，是固不足以为铨病也。

##### 《五峰集》五卷（浙江鲍士恭家藏本）

> 	宋胡宏撰。宏有《皇王大纪》，已著录。案陈振孙《书录解题》，其集凡有二本。一本五卷，一本不分卷。此本题其季子大时所编，门人张栻为之叙。凡诗一百六首为一卷，书七十八首为一卷，杂文四十四首为一卷，《皇王大纪论》八十馀条为一卷，经义三种为一卷，盖即所谓五卷之本也。所上《高宗封事》，剀切详尽，《宋史》已采入本传。其《易外传》皆以史证经，《论语指南》乃取黄祖舜、沈大廉二家之说折衷之，《释疑孟》则辨司马光疑孟之误，议论俱极醇。

> 	又有《与秦桧》一书，自乞为岳麓书院山长。盖桧与宏父安国交契最深，故力汲引之。宏能萧然自远，蝉蜕於权利之外。其书词婉而意严，视其师杨时委曲以就蔡京者，可谓青出於蓝而冰寒於水矣。

##### 《斐然集》三十卷（两江总督采进本）

> 	宋胡寅撰。寅有《读史管见》，已著录。是集端平元年冯邦佐刻於蜀，楼钥序之。嘉定三年郑肇之又刻於湘中，章颖序之。《宋史》本传作三十卷，与此本相合，盖犹从宋椠缮录也。寅父子兄弟皆笃信程氏之学，寅尤以气节著。其晚谪新州，乃右正言章复劾其不持生母服。寅上书於桧自辩，其文今载第十七卷中。

> 	大意谓“遗弃之子不同於出继之子，恩义既绝，不更以本生论之”。然母子天属，即不幸遘人伦之变，义无绝理。设有遗弃之子杀其本生父母者，使寅司谳，能以凡人论乎？章复之劾，虽出於迎合秦桧，假公以济其私，而所持之事则不可谓之无理。寅存此书於集中，所谓欲盖弥彰也。至於秦桧之罪，罄竹难书，而集中《上秦桧》第一书，第规其不当好佛，其细已甚。又寅作《崇正辨》三卷，辟佛不遗馀力。资善堂崇奉佛像，寅至形之缴奏，载此集十五卷。而三十卷末乃有《慈云长老开堂疏》、《严州报恩开堂疏》、《光孝长老请疏》、《光孝抄题疏》、《龙山长老开堂疏》、《龙山长老请疏》六篇。尤未免自乱其例。然靖康元年金人议立张邦昌，寅方为司门员外郎，与张浚、赵鼎均不肯署议状。邦昌立，遂弃官逃。建炎三年，为起居郎。时诏议移跸之所，上万言书力争，其文今载第十卷中。绍兴四年，为中书舍人。时议遣使往云中，又抗疏力谏，其文今亦载第十卷中。并明白剀切。楼钥序所谓“引谊以劘上，往往有敌以上所难堪”者，殆非虚语。又上言“近年书命多出词臣好恶之私，使人主命德讨罪之词，未免玩人丧德之失”。乞命词臣以饰情相悦、含怒相訾为戒。故集中十二卷至十四卷所载内外诸制，并秉正不阿。史称所撰诸制词，多诰诫语，亦不诬。至寅之进用，本以张浚。后论兵与浚相左，遂乞郡以去。其父安国，与秦桧为契交，桧当国日，眷眷欲相援引。寅兄弟三人并力拒不入其党。寅更忤之，至流窜。其立身亦具有始末者，其文亦何可废也。

##### 《邓绅伯集》二卷（永乐大典本）

> 	案《邓绅伯集》散见《永乐大典》中，裒集排纂，尚得二卷。然原本不著其名，亦不著时代。诸家目录皆不载其书。惟集中有《游罗正仲磬沼分韵诗》，题曰“深得‘一’字”。又有《诸人集贫乐轩赏花分韵诗》，题曰“深得‘把’字”。

> 	则其名当为邓深。考《永乐大典》“邓”字韵下，引《古罗志》曰：“宋邓深字资道。试中教官，入为太府丞。轮对论京西湖南北户及士大夫风俗，高宗嘉纳，提举广西市舶。以亲老求便郡，知衡州。茶陵安仁溪峒之盗，望风帖息。擢潼川，漕盐酒虚额，久为民害，请於朝，蠲川引四十七万。守令贪虐，劾奏之。虞允文贻书云：‘不畏强御，思济斯民，挺然之操，未见近比。’后以朝散大夫终於家。

> 	爱居东湖之胜，建阁曰明秀。有文集十卷。”凌迪知《万姓通谱》亦载：“邓深，湘阴人。绍兴中进士。”馀与《古罗志》同。是编中《乡人祷雨有应》、《寓乌石》及《咏醴泉》、《题岩石山石鼓》、《赠别饶司理》、《别长沙驿》、《渡玉虚洞》诸作，其地皆近衡州。《探禹穴》、《溯峡》、《三游洞》、《峡江》、《滟滪堆》诸作，其地皆近潼川。与深宦游所历，一一相符。则此集为邓深所撰审矣。惟绅伯之字与《古罗志》所载不同，殆有两字欤？黄虞稷《千顷堂书目》载有元《邓大隐居士诗集》。此集中《答杜友》诗有“小轩名大隐”句，又有《自赋大隐》一律，与之相合。然核其诗句标题，实宋人而非元人。或大隐即深别号，《大隐居士诗集》即此集之别名。虞稷等辗转传写，误宋为元，亦未可知也。

##### 《北山集》三十卷（浙江鲍士恭家藏本）

> 	宋郑刚中撰。刚中有《周易窥馀》，已著录。是集一名《腹笑编》，凡初集十二卷、中集八卷、后集十卷。初集起宣和辛丑，至绍兴乙卯。中集起绍兴乙卯，至甲子。皆刚中所自编。后集起绍兴戊辰，至甲戌，为乾道癸巳其子良嗣所编。

> 	始末具见刚中自序及良嗣跋中。此本题初集、二集、三集，而相连编为三十卷。

> 	盖康熙乙亥其里人曹定远重刻所改，非其旧也。史称刚中由秦桧以进，故於和议不敢有违。及充陕西分画地界使，又弃和尚原与金。后为宣抚使时，始以专擅忤秦桧意，至窜谪以死。今集中所载《谏和议》四疏及《议和不屈》一疏，大旨虽不以议和为非，而深以屈节求和为不可。又有《救曾开》一疏、《救胡铨》一疏，与史皆不合。徐梦莘《三朝北盟会编》於当时章奏事迹蒐括无遗，独不及此七疏。

> 	曾敏行《独醒杂志》虽记刚中与李谊等六人共救胡铨事。然但云入对便坐，亦不云有疏。或者良嗣耻其父依附秦桧，伪撰以欺世欤？诸疏之后，多良嗣附记之语，若斤斤辨白心迹者。是必於公议有歉，故多方回护，如恐不及。李纲、胡铨诸集亦何待如是哓哓哉！刚中《封州自序诗》有曰：“我昔贫时冬少袴，四壁亦无惟有柱。自从脚踏官职场，暖及奴胥妻子饫。线引针入敢忘针，入室古云当见妒。”

> 	是始终不忘秦桧，刚中且自道之矣，亦乌可掩也。至其诗文则出於南北宋间，犹及见前辈典型。方回作是集跋，称其文简古，诗峭健，在封州诗尤佳。其品题则颇不谬云。

##### 《浮山集》十卷（永乐大典本）

> 	宋仲并撰。并字弥性，江都人。《宋史艺文志》载并《浮山集》十六卷，而不为立传。其事迹遂无可考。惟周必大《平园集》有所作并集序，称并“以绍兴壬子擢进士第。甲寅以丞相朱胜非等论荐，改京秩。寻补外去。后三年丁巳，复以张浚荐，召至阙。为秦桧所阻，改倅京口。自是闲退者二十年。孝宗即位，擢光禄丞，出知蕲州”。所纪历官本末颇详。然考集中《谢宰相启》有“黉序初除”语，则尝为教官。又《原弊录序》自称“监临猥局”，则尝为监场官。又多与平江、淮西、南安、建康、湖州诸守臣代作表启，则尝历佐诸郡。而必大序俱未之及，殆以其无关出处略之也。必大又称并力排王氏之说，惟孔、孟是师。其初任京秩时，王居正所草制词，亦有学知是非邪正之褒。而陈振孙《书录解题》乃称其官湖倅时，为籍中妓作生朝青词，坐是谪官。与其素行不相类，颇不可解。

> 	考集中《陈情启》，有“旁观下石，雠家谤伤”之语，意其即指是事欤？又集中有《回孟郡王姻礼书》，郡王，隆祐太后之侄孟忠厚也。《宋史外戚传》称忠厚与秦桧为僚婿，而桧实阴忌之。又称桧当国，亲姻攀援以进，忠厚独与之忤。

> 	王明清《挥麈录》称吴棫为忠厚草表，因忤秦桧，谪判泉州。然则并之见恶於桧，殆以孟氏姻党之故，故竟以微罪坐废也。其古文颇高简有法度。四六能以散行为排偶，尤得欧、苏之遗。诗亦清隽拔俗。王应麟《困学纪闻》尝引所作《咏韦执谊不看岭南图》诗“政恐崖州如有北，卻应未肯受谗夫”二句，以为诛奸谀之萧斧。然其词浅露，殊不尽并之所长。应麟盖偶拈及之，以为并诗止此，则非矣。据周必大序，其集乃并外孙南安太守孟猷所编。旧本久佚。今据《永乐大典》所载，排次订正，辑成十卷。

##### 《横浦集》二十卷（江苏巡抚采进本）

> 	宋张九成撰。九成有《孟子传》，已著录。是集乃其门人郎昱所编。凡赋诗四卷、杂文十六卷。九成少师杨时，於程门为再传弟子。后从僧宗杲问道，其学乃全入於禅。朱子作《杂学辨》，所驳正者凡四家，九成实居其一。见於《语录》者掊击尤力。比其没也，犹谓“可惜将了许多鹘兀道理到地下去”。盖身后犹憾之不置。《宋史》本传亦称其早与学佛者游，故议论多偏。然其立身自有本末。

> 	其廷试对策，极陈恢复大计，规戒高宗安於和议之非。又指陈时弊，言皆痛切。

> 	於阉宦干政，尤反覆申明。其在当时，可称谠论。刘安世喜言禅，苏轼喜言禅，李纲亦喜言禅，言禅不可以立训，要不以是掩其大节也。陆游《老学菴笔记》谓九成对策有“桂子飘香”语。李易安作“露花倒影柳三变，桂子飘香张九成”之句以嘲之。更掎摭琐屑，不足为九成病矣。至洪迈《容斋随笔》记洪皓没后，道出南安，九成往祭。其文但称年月官爵，而无词。情旨倍觉哀怆，以为前人未有此格。然九成乃一时避祸，不敢措词，非有意立异。且其体本孔子《季札墓碑》而小变化之，亦非九成所独创，其文字之工，实不在此，亦不足为九成称也。原本附刻《心传》、《日新》二录，本皆各自为书。今以已存目於子部，故并从删削，不更复出焉。

##### 《湖山集》十卷（永乐大典本）

> 	宋吴芾撰。芾字明可，自号湖山居士，台州仙居人。绍兴二年进士。官至礼部侍郎，历知数郡。以龙图阁直学士致仕。事迹具《宋史》本传。芾为秘书正字时，以不附秦桧劾罢。后金师临江，芾建言有进无退，请高宗驻跸建康，以系中原之望。其领郡亦多惠政。盖非徒以文艺擅长者。然其诗才甚富，往往澜翻泉涌，出奇无穷。虽间或失之流易，要异乎粗率颓唐。如《輓元帅宗泽》诸篇，尤排奡纵横，自成一格。据集中自述，芾生甲申岁，当崇宁三年。建炎初尚未及三十，而笔力已挺健如此。其后退闲者十有馀年，年几八十，乃渐趋平淡。和陶诸诗，当作於其时，亦殊见闲適清旷之致。集中有《寄朱元晦》一诗曰：“夫子於此道，妙处固已臻。尚欲传后学，使闻所不闻。顾我景慕久，愿见亦良勤。”是其末年亦颇欲附讬於讲学。然其诗吐属高雅，究非有韵语录之比也。周必大集有芾《湖山集序》，称集二十五卷、长短句三卷、别集一卷、奏议八卷。而《宋史艺文志》则称《湖山集》四十三卷，又别集一卷、《和陶诗》三卷、附录三卷、《当涂小集》八卷。本传又称表奏五卷、诗文三十卷。所载卷目，殊牴牾不合。原本亡佚，无从核定。今据《永乐大典》散见各韵者，采辑编订，釐为十卷。以《和陶诗》并入，而仍取必大原序冠之。史称芾为文豪健俊整，是其杂著亦必可观。

> 	惜《永乐大典》中已经阙佚，仅得表一首、序一首。附之末卷，以略存其概云。

##### 《文定集》二十四卷（永乐大典本）

> 	宋汪应辰撰。应辰字圣锡，信州玉山人，初名洋。绍兴五年登进士第一。高宗为改此名。初授镇东军佥判。后官至敷文阁学士、四川制置使，知成都府。应辰少从喻樗、张九成、吕本中、胡安国诸人游。又与吕祖谦、张栻相善。於朱子为从表叔。朱子尝往来商榷，故《孝经刊误》援应辰之言以为据。应辰授敷文阁待制，亦举朱子以自代，契分特深。其学问具有渊源。又官秘书省正字时，以上书忤秦桧，困顿州郡者凡十七年。史称其直言无隐，於吴芾、王十朋、陈良翰诸人中最为骨鲠。其立身亦具有本末。《宋史艺文志》载其集五十卷。明初已罕流传。弘治中，程敏政於内阁得其本。以卷帙繁重，不能尽录。乃摘抄其要，编为廷试策一卷、奏议二卷、内制一卷、杂文八卷。嘉靖间，其乡人夏浚刻之，又附以遗事、志传等文凡二卷。今世所行，皆从程本传录、不见完帙者已二三百年。

> 	今考《永乐大典》所载，为程本不载者几十之四五。盖姚广孝等所据之本，即敏政所见之内阁本。而敏政取便抄录，所见太狭，故钜制鸿篇，多所挂漏。谨以浙江所购程本与《永乐大典》互相比较，除其重复，增所未备，勒为二十四卷。较五十卷之旧，业已得其大半。计其精华，亦约略具於是矣。

##### 《缙云文集》四卷（编修汪如藻家藏本）

> 	宋冯时行撰。时行字当可，壁山人。绍兴乙卯、丙辰间为丹棱令。罢归后出守蓬黎州。终於提点成都刑狱公事。尝居县北缙云山授徒，因以为号。《宋志》载其文集本五十五卷。岁久散佚。明嘉靖中，重庆推官李玺始访得旧抄残本，编为四卷授梓。此本即从玺所刻传写者也。时行《宋史》无传。《四川通志》称其与曾开、朱松等共斥和议，忤秦桧坐贬。今读其诗文，忠义之气隐然可见，志所载当不诬。惟志以为嘉熙间状元及第，考集中明云宣和初应进士举，又有《建炎庚戌中秋与同官相期月下》诗及《绍兴六年十月六日》诗，断不得为嘉熙间人。

> 	宋状元录亦无其名，志殆流传之误也。

##### 《嵩山居士集》五十四卷（江苏巡抚采进本）

> 	宋晁公溯撰。公溯字子西，钜野人。公武之弟。《宋史》无传，其仕履无考。

> 	今案集中《上周通判书》题左迪功郎、知梁山军梁山县尉。又程氏《经史阁记》称尝为涪州军事判官。又《与费行之小简》称绍兴三十年内任施州通判。又《眉州到任谢表》及《谢执政启》。则尝知眉州。又《答史梁山启》称“猥从支郡，遽按祥刑。”而集首师璿序亦称其为部使者。则又尝擢官提刑，而不详其地。又《眉州州学藏书记》题乾道年月，而《丙戌元夕》诗有“刺史敢云乐”句。丙戌为乾道二年，是时正在眉州。此集刻於乾道四年，盖皆眉州以前所作。师璿序又称公溯《抱经堂稿》，以甲乙分第，汗牛充栋，此特管中之豹。则其选辑之本也。

> 	晁氏自迥以来，家传文学，几於人人有集。南渡后则公武兄弟最为知名。公武《郡斋读书志》世称该博，而所著《昭德文集》已不可见。惟公溯此集仅存。王士祯《居易录》谓其诗在无咎、叔用之下。盖其体格稍卑，无复前人笔力，固由一时风会使然。而挥洒自如，亦尚能不受羁束。至其文章，劲气直达，颇有崟崎历落之致。以视《景迂》、《鸡肋》诸集，犹为不失典型焉。

##### 《默堂集》二十二卷（浙江鲍士恭家藏本）

> 	宋陈渊撰。渊字知默，一字几叟，沙县人。杨万里序称为瓘之犹子，而集乃自称瓘之侄孙。疑万里笔误也。绍兴七年诏举直言敢谏之士，以胡安国荐，除御史，官至宗正少卿。尝榜所居之室曰默堂。其门人沈度编次诗文，因以名集。凡文十二卷、诗十卷。渊为杨时弟子，传程氏之学。故《上殿劄子》首辟王安石。

> 	又如诋秦桧，纠莫将、郑亿年，论宰执不职，皆侃侃不阿。其他议论时政，亦多切实。为诗不甚彫琢，然时露真趣，异乎宋儒之以诗谈理者。惟《与翁子静论陶渊明》，以不知义责之，未免讲学诸人好为高论之锢习。又力崇洛学，而於陈瓘之事佛独津津推奖。亦未免牵於私情，不为至公耳。《宋史艺文志》载渊集二十六卷、词三卷。此本止二十二卷，未知为传写脱佚，或《宋史》字误。又别本十二卷，题曰《存诚斋集》。盖渊尝以“存诚斋”铭示学者，故后人以名其集。

> 	有文无诗。第一卷末较此本少启三篇。第九卷末较此本少书二篇。字亦多所讹阙，未若此本之完善也。

##### 《知稼翁集》二卷（两淮盐政采进本）

> 	宋黄公度撰。公度字师宪，莆田人。绍兴八年进士第一。历官考功员外郎。

> 	《书录解题》载公度集十一卷。卷端洪迈序称公度既没，其嗣子知邵州沃收拾手泽，汇次为十有一卷。卷末载有沃跋，亦称故笥所存，涂乙之馀，才十一卷。均与陈氏所载合。又《书录解题词曲部》别有公度《知稼翁词》一卷，合之当为十二卷。此本为天启乙丑其裔孙崇翰所刊。称嘉靖丙午得於陕西谒选人，乃前朝秘府之本，尚有御印。然并词集合为一编，仅一百三十四页。分为上、下二卷，似不足十二卷之数，岂尚有佚遗欤？公度早掇巍科，而卒时年仅四十八。仕宦不达，故《宋史》无传。《肇庆府志》称其“为秘书省正字时，坐贻书台官言时政，罢为主管台州崇道观。《过分水岭题诗》有‘谁知不作多时别，依旧相逢沧海中’之句。时赵鼎方谪潮阳，说者谓此诗指鼎而言，遂触秦桧之怒，令通判肇庆府”云云。殆亦端悫之士，不附时局，故言者得借赵鼎中之欤！其诗文皆平易浅显。

> 	在南宋之初，未能凌跞诸家。然词气恬静而轩爽，无一切淟涊龌龊之态，是则所养为之矣。公度别有《汉书镌误》，今已佚。此本从他本掇拾二段，并佚词一首附之卷末。今亦并录之焉。

##### 《唯室集》四卷、《附录》一卷（永乐大典本）

> 	宋陈长方撰。长方有《步里客谈》，已著录。是集诗文散入《永乐大典》各韵下。据胡百能行状，原本凡十四卷。又唐瑑原序称其家所刊凡二百篇。今掇拾残阙，仅得文五十五首、诗三十九首，勒为四卷。而以他人所作铭、状、记、序附录於后，以备稽考。虽较原书篇数只及其半，而菁华具在，亦可以观其大凡矣。长方父侁，与游酢、杨时、邹浩、陈瓘等游，故长方之学以程氏为宗。

> 	《朱子语录》於同时学者多举其字，惟於长方则称曰唯室先生，盖颇引以为重也。

> 	冯时可《雨航杂录》谓宋儒论人，喜核而务深，长方亦不免於是。然如谓刘先主灭刘璋取蜀，为行不义，杀不辜，故不能有天下；谓张九龄与李林甫同辅政，不能发其奸而去之，以致天宝之乱。虽核以事势，均未必尽然。要其理则不为不正。

> 	至於《绍兴六年应诏劄子》，谆谆以严师律、备长江、讲漕运为急。又因朝廷罢赵鼎任张浚，作《里医》一篇，以为“国家起锢疾，必固元气。补当持重，攻当相机”。盖其意不主於和，亦不主於遽战。富平、淮西、符离三败，躁妄偾事，若预睹之，固与迂阔者异矣。虽佚简残篇，仅存什一，要胜於虚谈高论，徒供覆瓿者也。

##### 《汉滨集》十六卷（永乐大典本）

> 	宋王之望撰。之望字瞻叔，襄阳穀城人，后寓台州。登绍兴八年进士第。累迁太府少卿。孝宗即位，除户部侍郎，充川陕宣谕使。洊擢至参知政事，劳师江淮，为言者论罢。乾道元年起为福建安抚使，加资政殿大学士，移知温州卒。

> 	事迹具《宋史》本传。钱溥《秘阁书目》载有之望《汉滨集》，而佚其册数。焦竑《经籍志》作六十卷。然赵希弁、陈振孙两家俱未著录，则宋代已罕传本。后遂散佚不存。今从《永乐大典》中采撮裒缀，所存什之三四而已。之望当秦桧柄国时，落落不合，人咸称其有守。其历官亦颇著政绩。惟在隆兴时力主和议，与汤思退相表里，专以割地啖敌为得计，而极沮张浚恢复之谋，考宋南渡之初，自当以北取中原为务。然惟岳、韩诸将可冀图功。张浚很愎迂疏，但急於立功以固位，实非可倚以恢复之人。一败於富平，而丧师三十万。再衄於淮西，而叛逃者七万。三挫於符离，而丧师又十三万。偾辕误国，其验昭然。讲学家以张栻之故，回护其父，殊未免颠倒是非。之望之沮浚，不可不谓之知人。至其《论和议》之策，以为“南北之形已成，未易相兼。惟当移攻战之力以自守，然后随机制变”。

> 	又以为“金人制胜之谋，举无遗策。加以器械之利，形势之便，虽汉、唐全盛之时，犹未能轻此敌，而况於今日”！其斟酌时势以立言，与史浩意颇相近，亦不可谓之不知时务。特其朋比小人，附和权倖，与浩之出於老成忠荩者不同。又汤思退所主者乃六国赂秦之计，与浩之主於持重俟衅者亦复迥异。故当时重为人所抨击，而《宋史》亦极不满之，诛其心也。至其诗文，则皆疏畅明达，犹有北宋遗矩。诸劄子亦多足以考见时事，与正史相参，未可遽废。谨釐为十六卷，著之於录。庶其人其文是非得失各不相掩焉。

##### 《香溪集》二十二卷（安徽巡抚采进本）

> 	宋范浚撰。浚字茂名，兰溪人。绍兴中举贤良方正，以秦桧柄政，辞不赴。

> 	然浚虽不仕，实非无意於当世者。其《书曹参传后》，则隐戒熙宁之变法。其《补翟方进传》，则深愧靖康之事雠。其《读周礼》一篇，亦为王安石发。而《进策》五卷，於当时世务尤言之凿凿。非迂儒不达时变者也。其《诗论》戒穿凿，似为郑樵而言。《易论》鄙象数，亦似为陈抟而设。於经术颇为有功。《春秋论》欲废三传，则犹祖孙复之馀习，颇为乖迂。然卢仝所注，儒者罕传。浚论尚载其数条，亦足资异闻。其辩孟母无三迁事、黄帝无阪泉事、周穆王无西至昆仑事，虽颇失之固，然皆於理无害。其诗凡三卷。近体流易，犹守元祐旧格，不涉江西宗派。古体颇遒，亦非语录为诗之比，有足称焉。集为其门人高栴所编，其侄端臣刊之。前有绍兴三十一年陈岩肖序。后有元吴师道跋，称朱子取其《心箴》注《孟子》。而其集金履祥时已不传，后从应氏得其前七卷。又从其族孙俊家得残本，佚前五卷。合之遂为完书。跋又称端臣《蒙斋集》未及刊，先刊其与浚唱酬诸诗附见焉。此本无端臣诗，盖又佚矣。

##### 《郑忠肃奏议遗集》二卷（江苏巡抚采进本）

> 	宋郑兴裔撰。兴裔字光锡，初名兴宗。显肃皇后外家三世孙。由成忠郎历官江东路钤辖，迁均州防御使、保静军节度使，召领内祠，武康军节度使。赠太尉，谥忠肃。是集所录多奏疏、表状，其记、序、辨、跋诸杂著则间附数篇。其中如《请起居重华宫》及《论淮西荒政》诸疏，词意剀挚。他如《蠲缗钱》、《禁改钞》、《论折帛钱》诸奏，所列绍兴间一切弊政，皆《宋史食货志》及《文献通考》所未载，亦足补史志之阙。又纪《淳化阁帖》之摹拓传写，与黄伯思互有异同。辩琼花之复荣，较周必大《玉蕊辨证》更为详赡。亦考据者所不废矣。

> 	《书录解题》及《宋史艺文志》皆不著录。盖其裔孙所裒辑，出於南宋之后。

> 	录之亦足徵宋代故实之一二焉。

> 	（案此编虽以奏议为名，实则裒辑杂文，共为一集。故录之《别集类》中。）

##### 《云庄集》五卷（永乐大典本）

> 	宋曾协撰。协字同季，南丰人。《宋史》无传，志乘亦不载其名。据傅伯寿所作集序，知为曾肇之孙，曾纁之子。而所叙仕履但曰官零陵太守，不及其详。

> 	且宋无零陵郡，亦无太守之名，殊非实事。今以集中诗文考之，知绍兴中举进士不第，以世赏得官。初为长兴丞，迁嵊县丞。继为镇江通判，迁临安通判。乾道癸巳权知永州事以卒。伯寿所云，盖以古地名与古官名假借用之，文人换字之陋习耳。伯寿又称：“庆元庚申，协没已二十八年。其子直敷文阁、福建转运副使炎辑其文为二十通。”考刘禹锡作《柳宗元集序》，称一卷为一通，则原集盖二十卷。今传於世者，惟《咏芭蕉》一诗，仅见陈景沂《全芳备祖》中。他不概见，则其亡已久矣。今捃拾《永乐大典》所载，以类编次，尚得五卷。又得傅伯寿序一篇，亦并录入。序称其古诗多效选体。然合诸作观之，大抵源出苏轼、陈与义。

> 	故《同沈正卿作仇池石诗》用轼韵，《陈晞贤过零陵赠诗》亦用与义韵，而绝不及於他家。知其唱和讲求在二家旧格也。杂文颇雅饬有法。《宾对》一赋为集中巨篇，语特伟丽。而大旨以安享太平为浑穆之王风，以恢复中原为战争之霸术。

> 	夸大其词，以文偏安之陋。曲学阿世，持论殊乖。姑以文采录之，从《昭明文选》不废《剧秦美新》之例。读其文者，分别观之可矣。

##### 《竹轩杂著》六卷（永乐大典本）

> 	宋林季仲撰。季仲字懿成，永嘉人。登进士第。历官太常少卿，知婺州。自号芦山老人。尝侨居暨阳。集中又自称济南林某者，盖其祖贯也。《宋史》不为立传，其行事不可概见。惟陈振孙《书录解题》称“季仲以赵鼎荐入朝，奏疏沮和议得罪。仲熊、叔豹、季貍其弟也，皆知名”云云。今案集中《与赵仆射书》有“相公过听，引而置诸朝。鹿鹿三年，蔑有报称”之语。与赵鼎荐引之说合，惟《沮和议》一疏，已不见於集中。其得罪贬谪之事，遂略而弗显。集中又有祭德和弟、察和弟诸文，据所云同祖所出兄弟八人者，知其兄弟甚多，而仲熊、叔豹之名亦已不可复考。然《宋史赵鼎传》称鼎之再相，尝奏言：“今清议所与如刘大本、胡寅、吕本中、常同、林季仲之流，陛下能用之乎？”是季仲在绍兴中，实负清流重望，故集中劄子虽所存无几，而多力持正论，深切时弊之言。其赵鼎南迁以后，所与简牍数篇，无不反覆慰藉，词意谆挚。交道之笃，尤可概见。

> 	又《庚溪诗话》称季仲颇喜为诗，语佳而意新。今观所作，虽边幅稍狭，已近江湖一派。而笔力挺拔，其清隽亦可喜也。集本十五卷，世久失传。论宋代人物者或不能知其姓氏。今从《永乐大典》中搜辑编缀，釐为诗一卷、文四卷，用存其概。且为略考本末，附著於此，俾不至无闻於后焉。

##### 《拙斋文集》二十卷（浙江鲍士恭家藏本）

> 	宋林之奇撰。之奇有《尚书全解》，已著录。是集凡记问二卷，盖即本传所谓《道山记问》者。诗一卷、杂文十七卷。末附吕祖谦祭文及李橺所为哀辞、姚同所为行实。以之奇自号曰拙斋，因以名集。之奇之学得於吕本中。其《记问》内称少蓬及吕紫微者，皆谓本中。其后吕祖谦又受学於之奇，祖谦祭之奇文云：“昔我伯父西垣公，躬受中原文献之传，载而之南。先生与二李伯仲实来定师生之分。”二李谓李葵之子李柟、李樗。西垣公者亦谓本中也。（案祖谦之祖弸中，为本中之弟，本中乃其从祖。而祖谦称伯父者，盖用《左传》“昔我皇祖伯父昆吾”语，然亦太僻矣。谨附订於此。）吕氏之学颇杂佛理，故之奇持论亦在儒、释之间。吕氏虽谈经义，而不薄文章。故之奇注释《尚书》，究心训诂。

> 	而此集所载诸篇，皆明白畅达，不事钩棘，亦无语录粗鄙之气。其诗尤具有高韵，如《江月图》、《早春偶题》诸篇，置之苏、黄集中，不甚可辨也。

##### 《于湖集》四十卷（浙江巡抚采进本）

> 	宋张孝祥撰。孝祥字国安，历阳乌江人。绍兴二十四年进士第一。孝宗朝累迁中书舍人，直学士院，领建康留守。寻以荆南湖北路安抚使，请祠。进显谟阁直学士，致仕。事迹具《宋史》本传。《书录解题》载《于湖集》四十卷，此本卷数相合。前有其门人谢尧仁及其弟华文阁直学士孝伯序。尧仁序称孝祥每作诗文，辄问门人视东坡何如。而尧仁谓其《水车》诗活脱似东坡。然较苏氏《画佛入灭》、《次韵水官》、《韩幹画马》等数篇尚有一二分劣。又谓以先生笔势，读书不十年，吞东坡有馀矣。今观集中诸作，大抵规摹苏诗，颇具一体。而根柢稍薄，时露竭蹶之状。尧仁所谓读书不十年者，隐寓微词，实定论也。然其纵横兀傲，亦自不凡。故《桯史》载王阮之语，称其平日气吐虹霓。陈振孙亦称其天才超逸云。

##### 《太仓稊米集》七十卷（编修朱筠家藏本）

> 	宋周紫芝撰。紫芝字少隐，宣城人。绍兴中登第。历官枢密院编修官，出知兴国军。自号竹坡居士。是集乐府诗四十三卷、文二十七卷。前载唐文若、陈天麟及紫芝自序。集中《闷题》一首下注云：“壬戌岁始得官，时年六十一。”是紫芝通籍馆阁，业已暮年，可以无所干乞。而集中有《时宰生日乐府》四首，又《时宰生日乐府》三首，又《时宰生日乐府》七首，又《时宰生日诗》三十绝句，又《时宰生日五言古诗》六首，皆为秦桧而作。《秦少保生日七言古诗》二首，《秦观文生日七言排律三十韵》，皆为秦熺而作。又《大宋中兴颂》一篇亦归美於桧，称为元臣良弼。与张嵲《绍兴复古颂》用意相类。殊为老而无耻，贻玷汗青。集中尝引苏轼之言，谓古今语未有无对者，琴家谓琴声能娱俗耳者为“设客曲”。顷时有作《送太守》诗者，曰此供官诗，不足观。於是设客曲乃始有对。

> 	因戏作俳体诗曰：“设客元无琴里曲，供官尚有选中诗”云云。是数篇者，殆所谓供官诗欤？然其诗在南宋之初，特为杰出。无豫章生硬之弊，亦无江湖末派酸馅之习。方回作是集跋，述紫芝之言曰：“作诗先严格律，然后及句法，得此语於张文潜、李端叔。”观於是论，及证以紫芝《诗话》所徵引，知其学问渊源，实出元祐。故於张耒《柯山》、《龙门右史》、《谯郡先生》诸集汲汲搜罗，如恐不及。叶梦得《石林诗话》所谓寇国宝诗自苏、黄门庭中来，故自不同者也。

> 	略其人品，取其词采可矣。

### 一百五十九 集部十二

#### 别集类十二△《夹漈遗稿》三卷（编修汪如藻家藏本）

> 	宋郑樵撰。樵有《尔雅注》，已著录。樵锐於著述，尝上书自陈，称所作已成者凡四十一种，未成者八种。当时颇以博洽著，而未尝以文章名。其集自陈振孙《书录解题》以下亦皆不著录。此本前后无序跋，不知何人所编。上卷古近体诗五十六首。中卷记一篇、论一篇、书二篇。下卷书三篇。其诗不甚修饰，而萧散无俗韵。其文滉漾恣肆，多类唐李观、孙樵、刘蜕。在宋人为别调。其《献皇帝书》，自誉甚至。《上宰相书》、《上方礼部书》，益放言纵论，排斥古人。

> 	秦汉来著述之家，无一书能当其意。至投宇文枢密、江给事二书，置学问而夸抱负，益傲睨万状，不可一世。其量殊嫌浅狭。然南北宋间记诵之富，考证之勤，实未有过於樵者。其高自位置，亦非尽无因也。观於是集，其学问之始末，夫亦可以概见矣。

##### 《鄮峰真隐漫录》五十卷（浙江范懋柱家天一阁藏本）

> 	宋史浩撰。浩有《尚书讲义》，已著录。其集见於陈振孙《书录解题》、《宋史艺文志》者皆五十卷。此本卷数并合，而目录别为三卷。首题门人周铸编，则犹宋时刊行旧式也。浩事孝宗於潜邸，隆兴、淳熙中两为宰揆。没后至配享庙庭。其推毂善类，宽厚不争，亦颇为世所称许。当孝宗任张浚，锐意用兵，浩独以为不然。遂以论劾罢去。元代史臣作浩传赞，亦颇诋其不能赞襄、恢复之谋。今考集中如《论山东未可用兵》、《论归正人》、《论未可北伐》、《回奏条具弊事》诸劄子，皆极言李显忠、邵宏渊之轻脱寡谋，不宜轻举。而欲练士卒，积资粮，以蓄力於十年之后。既而淮西奔溃，其言竟验，不可为非老成谋国之见。

> 	虽厥后再秉国政，亦未能收富强之效，以自践其言；而量力知难，其初说固有未可深议者。至本传称浩因专对，请於普安、恩平二王内择立一人为皇子，高宗亟称为有用之才。而集中《论对有司不能推广恩意劄子》下注云：“见知高宗，只因此劄此。”事当在请定继嗣之先，而本传顾未之及。集为门弟子编排，所言当必有据。是亦足与史相参考也。集凡诗五卷、杂文三十九卷、词曲四卷。末二卷为《童丱须知》，分三十章。所言皆治家修身之道，而谐以韵语。乃录之家塾以训子孙者。自署辛丑，为淳熙八年。盖其罢官以少傅侍经筵时所著云。

##### 《燕堂诗稿》一卷（浙江鲍士恭家藏本）

> 	宋赵公豫撰。公豫字仲谦，常熟人。绍兴中由进士知真州。官至宝谟阁待制。

> 	是集卷首有传一篇，不著撰人名氏，称公豫本宗室子，南渡后徙居常熟。然考《宋史宗室表》，诸王系中无以公字联名者，不知其出何派也。传又称公豫所著《燕堂类稿》原本十六卷，诏诰表策多为时传诵。其诗因属对不甚工切，泉州守蒋雝选录全部，澄汰太甚，仅存若干首。是公豫止优於文，而诗则非所擅长。

> 	故虽抄本仅存，而选录宋诗者亦未经采摭。今读其诗，虽吐属未工，而直写胸臆，要自落落不凡。传又称公豫居官廉正，常言吾求为良吏，不求为健吏。去任之日，挈壶浆攀辕者甚众。是其政绩不愧於古之循吏。当因人以重其诗。使鲁恭、卓茂有遗集以传於后，虽声律未娴，谈艺者敢毅然斥去乎！存此一集，以风厉官方。

> 	较之掞藻摛华，其有补於世道为多也。

##### 《海陵集》二十三卷、《外集》一卷（编修汪如藻家藏本）

> 	宋周麟之撰。麟之字茂振，海陵人。绍兴十五年进士。中宏词科。任起居舍人。历擢兵部侍郎、直学士院、给事中、知制诰、翰林学士。官至同知枢密院事。

> 	《宋史艺文志》载麟之《海陵集》二十三卷，与此本合。前有淳熙癸卯周必大序，亦称其子准裒遗稿得二十三卷。盖犹旧帙。序称其久官於朝，故其诗文因事而作者少，集中内外制词殆居其半。今观其集，非惟赠答唱和寥寥无几，即奏议奏劄亦多不关军国大计。盖其珥笔禁庭，坐跻通显，与王珪约略相似。而文章娴雅，亦犹有北宋馆阁之馀风。非南渡诸家日趋新巧者比，未可以专工俪偶轻也。

> 	别有外集一卷，其中使金诸诗称绍兴己卯。考徐梦莘《三朝北盟会编》，载绍兴二十九年周麟之为告哀使，盖以韦太后事而行。时金国方谋南伐，诗中《造海船》一章，亦知其欲由胶州浮海，水陆并进。而所载《中原民谣》十章，乃盛陈符谶。

> 	以燕京小为康王坐之兆，以迎送亭为迎宋之兆，以金澜酒为金烂之兆，以归德府为复旧之兆，以沃州为天水之兆。皆附会牵合，亦何异吕绅弃通州而遁，乃表言夜梦赤帜朱甲为中兴之瑞乎！《二老堂诗话》又载麟之使金，金主爱之，享以牛鱼。密糟其首以归献，时有鱼头公之嘲。则当时必有所取悦於金主者。而其诗夸宋诋金，与事实绝不相应。又前后《凯歌》三十首，虚张虞允文瓜洲采石侥倖之功，殊为过实。词句亦多鄙俚，不类麟之他诗。考诸《宋志》，亦无外集之目。

> 	殆其子讳而削稿，后人又掇拾附存欤？以原本所有，姑仍其旧录之，而附订其谬如右。

##### 《竹洲集》二十卷、附《棣华杂著》一卷（安徽巡抚采进本）

> 	宋吴儆撰。儆字益恭。初名偁，避秀邸讳，改名。休宁人。绍兴二十七年第进士。历朝散郎、广南西路安抚使，主管台州崇道观。卒谥文肃。其集《宋史艺文志》、《书录解题》、《文献通考》皆不著录。集首有端平乙未敷文阁学士程珌序，称其文峭直而纡馀，严洁而平澹，质而非俚，华而不雕。今观其诗文，皆意境劖削，於陈师道为近。虽深厚不逮而模范略同，盖以元祐诸人为法者。

> 	其《上蒋枢密书》，论战和守之俱非。《与汪楚材书》，论伊川之徒皆有卓识。

> 	其《刍言》中《豪民黠吏》一条，与《论邕州以互市劫制化外》一条，亦具有吏才。非但以文章重也。

##### 《高峰文集》十二卷（两淮马裕家藏本）

> 	宋廖刚撰。刚字用中，顺昌人。绍兴中为御史中丞，出提举明道宫，致仕。

> 	高峰其号也。事迹具《宋史》本传。考《朱子语类》论龟山门人，谓刚为助和议。

> 	今观其集，若《漳州被召上殿》、《乞约束边将》诸劄，其说诚然。然《宋史》本传载金人败盟，刚乃有责郑亿年以百口保金人之语。又欲起旧相有德望者。以是为桧所恶，致斥奉祠。而集中《与秦相公书》，亦以和议为失。前后如出两人，岂至是乃悟其谬欤？《宋史》以刚为杨时弟子，道学一脉。爱屋及乌，使与张九成、胡铨同传，固为不伦。然视怙过不悛者，则有间矣。其他奏议，指陈当时利弊，颇有可采。《答陈几叟书》，论知制诰之失，尤为切当。至其《乞设亲军劄子》，舍大虑小，所见殊陋。又谏止高宗节序拜钦宗事，於君臣兄弟之义，亦皆未协。本传乃独采之，去取未免失伦。亦足证《宋史》之疏谬，其是非不尽可据矣。其集久无刻本，传写多误，脱字或至数行。无从校补，今亦姑从旧本录之焉。

##### 《鄂州小集》六卷、《附录》二卷（两淮马裕家藏本）

> 	宋罗愿撰。愿有《尔雅翼》，已著录。淳熙甲辰愿由知南剑州改鄂州。乙巳卒於官。州佐刘清之为刊其遗稿，名《鄂州小集》，止六卷。史称十卷，与原集不合。盖《宋史》多讹，不足为据。此本卷数虽符，然编次无法。又以《新安志》中小序二篇入之，疑经后人掇拾而成，亦非其旧也。愿父汝楫，助秦桧以害岳飞，犯天下之公怒。而愿学问该博，文章高雅，乃卓然有以自立，不为父恶之所掩。

> 	其《淳安社坛记》，朱子亦谓不如。其《尔雅翼》后有方回跋曰：“回闻之先君子，南渡后文章有先秦、西汉风，惟罗鄂州一人。甫七岁，能为《青草赋》以寿其先尚书。少长，落笔万言。既冠，乃数月不妄下一语。其精思如此。”又曰：“《小集》仅文十之一，刘公清之子澄所刊。晦翁谓其文有经纬，尝欲附名集后。”

> 	又谓罗端良止此可惜。盖年止四十馀，使老寿，进未艾也。郑玉作是集序亦曰：“其《陶令祠堂记》、《张烈女庙碑》，词严理畅。至於《论成汤之惭德》，则所以著千古圣贤之心，明万世纲常之正”云云。朱子当南宋初，方回当南宋末，其推重如出一辙。知一代作者，於愿无异词矣。今所传者虽未必淳熙之原本，实皆愿之遗文，要足贵也。后二卷，附愿兄颂、愿弟颀、侄似臣之文。末又有明人《月山录》一卷，冗杂鄙陋，盖愿之疏族，因刊是集而窜入之，冀附骥以传，殊为疣赘。今存颂、颀、似臣之文，而所谓《月山录》者，则竟从删汰焉。

##### 《艾轩集》九卷、《附录》一卷（江苏巡抚采进本）

> 	宋林光朝撰。光朝字谦之，莆田人。登隆兴元年进士。历官国子祭酒，兼太子左谕德。除中书舍人，兼侍讲。以集英殿修撰知婺州卒。事迹具《宋史儒林传》。光朝为郑侠之婿，又从陆子正游。学问气节，俱有自来。长朱子十六岁，朱子兄事之。其为舍人日，缴还谢廓然词头一事，尤为当世所称。平生不喜著书。

> 	既没后，其族孙同叔裒其遗文为十卷，陈宓序之。后其外孙方之泰搜求遗逸，辑为二十卷，刻於鄱阳，刘克庄序之。至明代，宋刊已佚，仅存抄本。正德辛巳，光朝乡人郑岳择其尤者九卷，附以遗事一卷，题曰《艾轩文选》。是为今本。所谓十卷、二十卷者，今皆不可见。王士祯《居易录》称：“尝从黄虞稷借观其全集，憾未抄录。”未审即此本否也。然即此本观之，亦可见其一斑矣。旧本间有评语，盖明林俊所附入。皆无发明，故今悉删汰焉。

##### 《晦庵集》一百卷、《续集》五卷、《别集》七卷（内府藏本）

> 	宋朱子撰。《书录解题》载《晦庵集》一百卷、《紫阳年谱》三卷，不云其集谁所编，亦不载《续集》。明成化癸卯莆田黄仲昭跋，称“晦庵朱先生文集一百卷，闽、浙旧皆有刻本。浙本洪武初取置南雍，不知辑於何人。今闽藩所存本，则先生季子在所编也。又有《续集》若干卷、别集若干卷，亦并刻之”云云。是正集百卷，编於在手。然朱玉《朱子文集大全类编》称在所编实八十八卷，合《续集》、《别集》乃成百卷。是正集百卷又不出在手矣。《别集》之首有咸淳元年建安书院黄镛序曰：“先生之文，正集、续集，潜斋、实斋二公已镂版书院。

> 	建通守余君师鲁，好古博雅，搜访先生遗文又得十卷，以为别集。其标目则一仿乎前，而每篇之下必书其所从得。”是《别集》之编，出余师鲁手。惟《续集》不得主名，朱玉亦云无考。观镛所序在度宗之初，则其成集亦在理宗之世也。此本为康熙戊辰蔡方炳、臧眉锡所刊，眉锡序之，而方炳书后题曰《朱子大全集》。

> 	不知其名之所始。考黄仲昭跋及嘉靖壬辰潘潢跋，尚皆称《晦庵先生集》。而方炳跋乃称：“朱子故有《大全文集》，岁月浸久，版已磨灭。”则其名殆起明中叶以后乎？惟是潢跋称文集百卷、续集五卷、别集七卷，与今本合。而与潢共事之苏信所作前序，乃称百有二十卷，已自相矛盾。方炳手校此书，其跋又称原集百卷、续集十卷、别集十一卷，其数尤不相符。莫明其故。疑信序本作百有十二卷，重刻者偶倒其文，而方炳跋则缮写笔误，失於校正也。方炳跋又称校是书时不敢妄有更定，悉依原本。即续、别二集亦未依类附入，颇得古人刊书谨严详慎之意。今通编为一百一十二卷，仍分标《晦庵集》、《续集》、《别集》之目。

> 	不相淆乱，以存其旧焉。

##### 《梁谿遗稿》一卷（两淮马裕家藏本）

> 	宋尤袤撰。袤有《遂初堂书目》，已著录。《宋史》袤本传载所著《遂初小稿》六十卷、内外制三十卷。陈振孙《书录解题》载《梁谿集》五十卷。今并久佚。国朝康熙中，翰林院侍讲长洲尤侗，自以为袤之后人，因裒辑遗诗，编为此本。盖百分仅存其一矣。厉鹗作《宋诗纪事》，即据此本为主。而别摭《三朝北盟会编》所载《淮民谣》一首，《茅山志》所载《庚子岁除前一日游茅山》一首，《荆溪外纪》所载《游张公洞》一首，《扬州府志》所载《重登斗野亭》一首，《郁氏书画题跋记》所载《题米元晖潇湘图》二首，《后村诗话》所载逸句四联。

> 	而“去年江南荒”两联，即《淮民谣》中之语，前后复出。良由琐碎捃拾，故失於检校。知其散亡已甚，不可复收拾也。方回尝作袤诗跋，称“中兴以来，言诗必曰尤、杨、范、陆。诚斋时出奇峭。放翁善为悲壮。公与石湖，冠冕佩玉，端庄婉雅。”则袤在当时，本与杨万里、陆游、范成大并驾齐驱。今三家之集皆有完本，而袤集独湮没不存。盖文章传不传，亦有幸不幸焉。然即今所存诸诗观之，残章断简，尚足与三家抗行。以少见珍，弥增宝惜，又乌可以残賸弃欤！

##### 《文忠集》二百卷（浙江鲍士恭家藏本）

> 	宋周必大撰。必大有《玉堂杂记》，已著录。是集即史所称《平园集》者是也。开禧中，其子纶所手订。以其家尝刻《六一集》，故编次一遵其凡例，为《省斋文稿》四十卷、《平园续稿》四十卷、《省斋别稿》十卷、《词科旧稿》三卷、《掖垣类稿》七卷、《玉堂类稿》二十卷、《政府应制稿》一卷、《历官表奏》十二卷、《奏议》十二卷、《奉诏录》七卷、《承明集》十卷、《辛巳亲征录》一卷、《龙飞录》一卷、《归庐陵日记》一卷、《闲居录》一卷、《泛舟游山录》三卷、《乾道庚寅奏事录》一卷、《壬辰南归录》一卷、《思陵录》一卷、《玉堂杂记》三卷、《二老堂诗话》二卷、《二老堂杂志》五卷、《唐昌玉蕊辨证》一卷、近体乐府一卷、书稿三卷、劄子十一卷、小简一卷。其年谱一卷，亦纶所编。又以祭文、行状、谥诰、神道碑等别为《附录》四卷终焉。陈振孙谓初刻时以《奉诏录》、《亲征录》、《龙飞录》、《思陵录》十一卷所言，多及时事，托言未刊。郑子敬守吉时，募工人印得之，世始获见完书。今雕本久佚，止存抄帙。而《玉堂杂记》、《二老堂杂志》等编，世亦多有别本单行者。已各著於录。兹集所载，则依原书编次之例。仍为录入，以存其旧第焉。

##### 《雪山集》十六卷（永乐大典本）

> 	宋王质撰。质有《诗总闻》，已著录。其集久佚不传。仅散见《永乐大典》中。史称其尝著论五十篇，言历代君臣治乱，谓之《朴论》。今止存《汉高帝》、《文帝》、《五代梁末帝》、《周世宗》四篇。质自序《西征丛记》云：“自丁亥至庚寅，得诗一百三十有九、词五十有一、记十、序六、铭二。”又於淳熙二年作《退文》，有六悔六变。《永乐大典》所载乃总题曰《雪山集》，不可辨识。

> 	又《宋史艺文志》称《王景文集》四十卷，而别出《雪山集》三卷。陈振孙《书录解题》亦作三卷。焦竑《经籍志》、朱彝尊《经义考》则俱云四十卷。考王阮原序，称其家以遗稿见属，乃为蒐罗删次，釐为四十卷。名曰《雪山》，本其旧也。然则质初有小集三卷，自题《雪山》之名。迨阮删定遗稿，编为全集，而其名如故。故三卷之本与四十卷之本诸书互见也。张端义《贵耳集》载其《何处难忘酒》诗四首，称所撰有《雪斋集》，则又刊本流传讹“山”为“斋”矣。

> 	今蒐罗排次，共得一十六卷。其诗文有岁月可稽者，各加考证附於题下。虽残阙之馀，十存四五。其生平出处与文章宗旨，尚可以见其梗概焉。《宋史》本传颇以气节推质。而周密《齐东野语》载：“张说为承旨时，朝士多趋之，惟质与沈瀛相戒勿诣说。已而质潜往说所，甫入客位，瀛已先在。物议喧传，久之皆不安而去。”与史殊相乖剌。考史称“虞允文以质鲠亮不回，荐为右正言。时中贵人用事，多畏惮质，阴沮之”云云。则质非附势求进者，殆张说等惧其弹劾，反造此谤。史所谓阴沮之者，正指其事，密不察而误载也。观其初受张浚之知，又以汤思退荐为太学正，而集中《论和战守疏》，排击二人，皆无恕词。此岂放利偷合者所能为欤！史又称质博通经史，善属文，与九江王阮齐名。阮序是集，亦称听其论古，如读郦道元《水经注》。名山支川，贯串周匝，无有间断。自明以来，阮义丰集尚传，而质集湮没不彰，谈艺家亦罕能称道。今仰蒙睿鉴，取其《论和战守疏》及《上宋孝宗疏》诸篇，词旨剀切，当於事理，特命校正剞劂，以发幽光。洵为千载之一遇。至集中青词一体，本非文章之正轨。谨钦遵谕旨，於缮录之本姑仍其旧，於刊刻之本则概予芟除。又如《会庆节功德疏》、《福地化缘疏》、《真如修御书阁疏》、《天申节开启疏》、《满散疏》、《水陆修斋忏经》诸疏及《化缘修造榜文》诸篇，亦皆语涉异教。刊本并为削去，以示别裁焉。

##### 《方舟集》二十四卷（永乐大典本）

> 	宋李石撰。石有《方舟易学》，已著录。《宋史》不为石立传，其集亦不见於《艺文志》。惟《书录解题》载《方舟集》五十卷、《后集》二十卷。自明以来，绝无传本。今从《永乐大典》采掇编次，犹可得十之六七。考邓椿《画继》，称其出主石室（案此指由太学博士黜为成都学官时），就学者如云。闽越之士，万里而来，刻石题诸生名几千人。蜀学之盛，古今鲜俪。李心传《建炎以来朝野杂记》称：“石在太学时，適右学生芝草，学官称贺，石独以为兵兆。由是坐斥。

> 	赵雄其乡人，骤贵，石不与通书。及石罢官，值雄秉政，遂不复起。”是石亦学问气节之士。《资州志》又称其好学能属文，少从苏符尚书游。而集中亦有为苏峤所作《苏文忠集御序跋》。知其文字渊源，出於苏氏。故所作以闳肆见长。虽间失之於险僻，而大致自为古雅。诸体诗纵横跌宕，亦与眉山门径为近也。谨以类排比，编为诗五卷、词一卷、文十二卷。又浙江采进遗书中有石所撰《易十例略》、《互体例》、《象统》、《左氏卦例》、《诗如例》、《左氏君子例》、《圣语例》、《诗补遗》诸篇，皆题门人刘伯龙编。而帙首一行乃标曰《方舟先生集》。勘验《永乐大典》所录，《经说》诸篇与浙江本无异。而其前冠以“方舟集”字亦与浙江本同。盖本附入集中，后全集散亡，仅存此《经说》。今仍别为六卷，附之於后，以还其旧焉。

##### 《网山集》八卷（浙江鲍士恭家藏本）

> 	宋林亦之撰。亦之字学可，号月渔，福清人。林光朝之弟子也。光朝讲学於红泉，及卒，学者请亦之继其席。赵汝愚帅闽，尝荐於朝，未及用而卒。景定间赠迪功郎。原集刊於绍定辛卯。刘克庄序称：“尝谓艾轩高处逼《檀弓》、《穀梁》，平处犹与韩并驱。至於《网山》论著，句句字字，足以明周公之志，得少陵之髓。其律诗高妙者，绝类唐人。疑老师当避其锋。他文称是”云云。其推之可谓至矣。今观此本，诗仅二卷，而輓诗居一卷。文凡六卷，而祭文居二卷，祝文聘书居一卷，青词、募疏之类不轨於正者，又居一卷。殊不类克庄之所称。

> 	其编次尤为猥杂。疑原集散佚，无识者掇拾丛残，重编此本，故遗其菁华而存其糟粕也。宋人撰著，传者日稀。既未睹其全帙，姑以此本著录，备插架之一种云尔。

##### 《东莱集》四十卷（两淮马裕家藏本）

> 	宋吕祖谦撰。祖谦有《古周易》，已著录。其生平诗文，皆祖谦殁后，其弟祖俭及从子乔年先后刊补遗稿，釐为文集十五卷。又以家范、尺牍之类为别集十六卷。程文之类为外集五卷。年谱、遗事则为附录三卷。又附录拾遗一卷。即今所传之本也。祖谦虽与朱子为友，而朱子尝病其学太杂。其文词闳肆辨博，凌厉无前，朱子亦病其不能守约。又尝谓“伯恭是宽厚底人，不知如何做得文字似轻儇底人。如《省试义》，大段闹装馆职，策亦说得漫不分晓，后面全无紧要”。

> 	又谓伯恭《祭南轩文》，都就小狭处说来。其文散见於黄、滕璘所记《饶录》。

> 	后托克托修《宋史》，遂列祖谦於《儒林传》中，微示分别。然朱子所云，特以防华藻溺心之弊，持论不得不严耳。祖谦於《诗》、《书》、《春秋》皆多究古义，於十七史皆有详节。故词多根柢，不涉游谈。所撰文章关键，於体格源流，具有心解。故诸体虽豪迈骏发，而不失作者典型，亦无语录为文之习。在南宋诸儒之中，可谓衔华佩实。又何必吹求过甚，转为空疏者所藉口哉！又按《朱子语类》，称“伯恭文集中如《答项平甫书》，是傅梦泉子渊者。如骂曹立之书，是陆子静者。其他伪作，想又多在”云云。是祖俭等编集之时，失於别择，未免收入赝作。然无从辨别，今亦不得而删汰之矣。

##### 《止斋文集》五十一卷、《附录》一卷（浙江巡抚采进本）

> 	宋陈傅良撰。傅良有《春秋后传》，已著录。此集为其门人曹叔远所编，前后各有叔远序一篇。所取断自乾道丁亥讫於嘉泰癸亥。凡乾道以前之少作，尽削不存，其去取特为精审。末为附录一卷，为楼钥所作神道碑、蔡幼学所作墓志、叶適所作行状。而又有杂文八篇缀於其后，不知谁所续入。据弘治乙丑王瓒序，称泽州张琎欲掇拾遗逸，以为外集，其琎重刊所附入欤？自周行己传程子之学，永嘉遂自为一派，而傅良及叶適尤其巨擘。本传称永嘉郑伯熊、薛季宣皆以学行闻。伯熊於古人经制治法，讨论尤精，傅良皆师事之，而得季宣之学为多。及入太学，与广汉张栻、东莱吕祖谦友善。祖谦为言本朝文献相承，而主敬集义之功得於栻为多。然傅良之学，终以通知成败，谙练掌故为长，不专於坐谈心性。故本传又称傅良为学，自三代、秦、汉以下，靡不研究。一事一物，必稽於实而后已。盖记其实也。当宁宗即位之初，朱子以赵汝愚荐内召。既汝愚与韩侂胄忤，内批与朱子在外宫观。傅良为中书舍人，持不肯下，其於朱子亦不薄。然叶绍翁《四朝闻见录》称：“考亭先生晚注《毛诗》，尽去序文，以‘彤管’为淫奔之具，以‘城阙’为偷期之所。止斋陈氏得其说而病之，谓以千七百年女史之彤管与三代之学校，以为淫奔之具、偷期之所，窃有所未安。独藏其说，不与考亭先生辨。考亭微知其然，尝移书求其《诗》说。止斋答以公近与陆子静互辨无极，又与陈同甫争论王霸矣。且某未尝注诗。所以说诗者，不过与门人为举子讲义，今皆毁弃之矣。盖不欲滋朱之辨也”云云。则傅良虽与讲学者游，而不涉植党之私，曲相附和。亦不涉争名之见，显立异同。在宋儒之中，可称笃实。故集中多切於实用之文，而密栗坚峭，自然高雅，亦无南渡末流冗沓腐滥之气。盖有本之言，固迥不同矣。

##### 《格斋》四六一卷（浙江鲍士恭家藏本）

> 	宋王子俊撰。子俊字材臣，吉水人。安丙帅蜀，尝辟为制置使属官。其始末则未详也。所著有《史论》、《师友绪言》、《三松类稿》诸书，俱已不传。此编原本题曰《格斋三松集》，疑即《类稿》中之一种，散佚仅存者。朱彝尊《曝书亭集》有是书跋，称抄得宋本《格斋四六》计一百二首。今检勘其数，与所跋相同，当即彝尊所见之本。杨万里尝谓其《史论》有迁、固之风，古文有韩、柳之则，诗有苏、黄之味。至於四六，踵六一、东坡之步武，超然绝尘，自汪彦章、孙仲益诸公而下不论。其推之甚至。今其他文已湮没不传，无由证所评之确否。

> 	但就此一卷而论，其典雅流丽，亦复斐然可观。故朱彝尊亦谓其由中而发，渐近自然，无组织之迹。必谓胜於汪藻、孙觌，固友朋标榜之词。要之，骖驾二人，亦足步其后尘矣。

##### 《梅溪集》五十四卷（兵部侍郎纪昀家藏本）

> 	宋王十朋撰。十朋有《会稽三赋》，已著录。是集为正统五年温州教授何氵横所校，知府刘谦刻之，黄淮为序。凡奏议五卷，而冠以廷试策。前集二十卷，后集二十九卷，而附以汪应辰所作墓志。后有绍熙壬子其子宣教郎闻礼跋，称文集合前后并奏议五十四卷。与此本合。而《文献通考》作《梅溪集》三十二卷，续集五卷，并载刘珙之序。今无此序，卷数更多寡不符。应辰墓志则称《梅溪》前后集五十卷。与此本亦不相应。疑珙所序者初稿，应辰所志者晚年续增之稿，而此本则十朋没后其子闻诗、闻礼所编次之定稿也。观应辰称《尚书》、《春秋》、《论语》、《孟子》讲义皆未成书，而此本后集第二十七卷中载《春秋》、《论语》讲义数条。则为蒐辑续入明矣。十朋立朝刚直，为当代伟人。应辰称其於文专尚理致，不为浮虚靡丽之词。其论事章疏，意之所至，展发倾尽，无所回隐，尤条鬯明白。珙称其诗浑厚质直，恳恻条畅，如其为人。今观全集，淳淳穆穆，有元祐之遗风。二人所言，良非溢美。曹安谰言长语仅称其祭汉昭烈帝、诸葛亮、杜甫文各数语，未足以尽十朋也。

##### 《香山集》十六卷（永乐大典本）

> 	宋喻良能撰。良能字叔奇，义乌人。登绍兴二十七年进士。补广德尉，迁国子监主簿。复以国子监博士召，兼工部郎中。除太常寺丞，兼旧职，出知处州。

> 	寻以朝请大夫致仕。《宋史》不为立传。惟《金华先民传》载其仕履颇详。其兄良倚、弟良弼，亦俱以古文词有声於时，集中所称伯寿兄、季直弟者是也。良能所著《忠义传》二十卷、诸经讲议五卷、《家帚编》十五卷，俱久佚不存。其集《义乌志》作三十四卷。焦竑《国史经籍志》作十七卷。世亦无传。独《永乐大典》中所录古今体诗尚多，核其格律，大都抒写如志，不屑屑为絺章绘句之词。

> 	杨万里《朝天集》有《送喻叔奇知处州》诗云：“括苍山水名天下，工部风烟入笔端。”颇相推许。而良能集内，亦多与万里酬唱之作。故其诗格，约略相近，特不及万里之博大耳。又陈亮《龙川集题喻季直文编》一篇云：“喻叔奇於人煦煦有恩意，能使人别去三日，念之辄不释。其为文，精深简雅，读之愈久而意若新。”是良能之文，亦有可自成一家者。惜其诗仅存，而文已湮没不传矣。今从《永乐大典》采掇裒次，而以《南宋名贤小集》所载参校补入。釐为十六卷，庶犹得考见其大略。其集称香山者，案集中《次韵李大著春日杂诗》中有“清梦到香山”句。自注曰：“余所居山名。”盖以地名其集云。

##### 《宫教集》十二卷（永乐大典本）

> 	宋崔敦礼撰。敦礼有《刍言》，已著录。焦竑《国史经籍志》载有敦礼集二十卷。其本久佚。他家书目亦罕著於录。故厉鹗《宋诗纪事》不及敦礼之名。惟《永乐大典》载有敦礼《宫教集》，其诗文篇帙尚富。大抵格律平正，词气畅达。

> 	虽不能领新标异，而周规折矩，尺寸不逾。前辈典型，兹犹未坠，未可等诸自郐无讥。谨采掇编次，釐为十有二卷。第五卷内有《进重删定吕祖谦所编文鉴劄子》一篇，称删去增添别写进呈云云。考李心传《朝野杂记》，谓吕祖谦《文鉴》既成，近臣密启其失当，乃命直院崔大雅更定。增损去留，凡数十篇。大雅者，其弟敦诗字也。《朱子语类》尝论祖谦编录《文鉴》事，亦有崔敦诗删定奏议之语。

> 	是此劄当出敦诗，不出敦礼。似乎《永乐大典》偶尔误题。然或敦诗刊定进呈，敦礼代为草奏，亦未可定。今既别无显证，姑仍其旧录之，而附著其舛互如右。

##### 《蒙隐集》二卷（永乐大典本）

> 	宋陈棣撰。棣始末诸书不载。惟凌迪知《万姓统谱》载陈汝锡字师予。绍圣四年进士。官至浙东安抚使。子棣字鄂父。以父任，官至通判潭州。今考集中《知军刘公挽词》第三首，自注称“绍兴初，先子帅越”。与汝锡时代官阶皆符，当即其人。惟谱称通判潭州，而集中《食枸杞菊》诗自序称“仆官桐川”。又有“我今作掾尝苦饥”句，稍为不合。或初仕为桐川掾，后终潭州欤？集中有《甲子除夕》诗，甲子为绍兴十四年，则犹高宗时人也。《栝苍汇纪》载：“汝锡尝有‘闲愁莫浪遣，留为痛饮资’句，为黄庭坚所赏。”则其家学渊源，亦从元祐而来。棣诗乃於南渡之初，已先导宋季江湖之派。盖其足迹游历，不过数郡，无名山大川以豁荡心胸。所与唱和者不过同官丞簿数人，相与怨老嗟卑，又鲜耆宿硕儒以开拓学识。其诗边幅稍狭，比兴稍浅，固势使之然。然统各体而观之，虽乏鸿篇，实殊伪体。大都平易近情，不失风旨。较以生硬晦涩为奇伟，以鄙俚芜杂为真切者，其品固有间矣。宋代遗篇，日传日少。录而存之，俾谈艺家见所未见，亦稽古者所不废也。自明以来，选宋诗者皆未及。厉鹗作《宋诗纪事》，亦不载其姓名。则原集之佚已久。其卷帙多少，不可复考。诗惟一篇，题甲子，其年月先后亦不可知。谨从《永乐大典》所载，按体区分，釐为上、下二卷，以略存梗概焉。

##### 《倪石陵书》一卷（江苏巡抚采进本）

> 	宋倪朴撰。朴字文卿，浦江人。居於石陵村，因以为号。尝应进士举。绍兴末为万言书拟上高宗而不果。郑伯熊、陈亮皆极称之。后为里人所构，徙置筠州，以赦得还。吴师道、宋濂皆为作传。师道称其究悉用兵攻守险要，尤精地理，著《舆地会元志》四十卷。今不传。传者仅此集。前载吴宋二传，次《拟上高宗书》，又书劄八篇、书唐史诸传七篇、辨一篇。大抵皆古健有法。惟其《观音院钟刻辨》，论吴越所以改元者，乃因梁灭於唐，不肯反面事仇，奉正朔於唐，为钱氏立国之大节。夫钱镠，固唐遗民也。当朱温僣逆之时，罗隐之言，凛然大义。乃不以篡唐之梁为仇，而反以灭梁之唐为仇，是非颠倒，莫甚於是。朴因汴京丧乱，务伸复雠之义，遂并此事而附会之。可谓斯言之玷。郑楷、杜极二跋，乃特称是篇，其傎甚矣。卷末又有吴莱一序，乃为谢翱辑朴杂著而作者。独不举此篇，其识固在二人上也。翱所辑久无传本，其序盖自《渊颖集》录出。此本则明嘉靖丙戌麻城毛凤韶所辑。其不曰集而曰书者，凤韶自序谓以《上高宗书》为主，举所重云。

##### 《乐轩集》八卷（两淮马裕家藏本）

> 	宋陈藻撰。藻字元洁，福清人。林亦之之弟子。乐轩其自号也。是集为其门人林希逸所编。刘克庄序希逸《竹溪诗集》称：“乾、淳间，艾轩林光朝始好深湛之思，加锻炼之功，有经岁累月缮一章未就者。尽生平所作，不数卷。能以约敌繁，密胜疏，精掩粗。一传而为网山林亦之，再传而为乐轩陈藻。”又称“艾轩殁，门人散，或更名他师。独网山、乐轩笃守旧闻，穷死不悔”云云。今观集中所载诸体诗，颇涉粗率，而真朴之处实能自抒性情。古文亦主於锻炼字句，不为奔放闳肆之作，与《艾轩集》体格相近。虽其蹊迳太僻，不免寒瘦之讥；然在南宋诸家中，实亦自成一派也。

##### 《定庵类稿》四卷（永乐大典本）

> 	宋卫博撰。博《宋史》无传。其集诸家亦未著录。惟散见《永乐大典》中。

> 	考《宋中兴百官题名记》，载乾道四年正月，卫博为枢密院编修官，四月致仕。

> 	知其终於是职。然平生事迹，已不可考。惟其中《送杨舒州》诗有“我昔怀军书，西行尽淮泗”语。知其尝参戎幕耳。所作凡表劄、笺启、序记、书疏之类，无所不备。而什九皆为他人属草者。特原本多直标题目，不署明代字，故往往不可辨别。今以《宋史》参证，如《辞免职名表》有“更化之初，叨居政地，及长沙资殿”等语。则当为代黄祖舜作。《辞免御营使江淮都督表》有“戎辂亲征，及太上起臣於戎马饮江之际，陛下眷臣於飞龙御极之初”等语。则当为代杨存中作。

> 	又所上诸启中，如魏参政为魏杞，叶参政为叶容，洪参政为洪遵，周参政为周葵，蒋枢密为蒋芾，皆一时名臣。又有奉使汴京、真定府燕宾馆赐宴诸表，似尝从人使金者。而集中《送薛左司序》，则称“谏大夫王公将出疆，求幕下士，监丞陶公以某进。会疾作不果”。考之於史，使金者乃王之望，旋即召还。则博实未北行，诸表殆预拟而未及用者。盖博本以表奏四六擅长，故每为当时显贵者所罗致。

> 	而观其所作，亦大都工稳流丽；有汪藻、孙觌之馀风，非应酬牵率者可比。惜其流传不广，几致亡佚。谨抄撮薈萃，厘为四卷。存其梗概，俾不致终就湮没焉。

##### 《澹轩集》八卷（永乐大典本）

> 	宋李吕撰。吕字滨老，一字东老，邵武军光泽人。其行事不见於史传。惟周必大《平园续稿》第三十五卷内有所作吕墓志一篇，称其端庄自重，记诵过人。

> 	年四十，即弃科举。至七十七而卒。又称其学务躬行，深恶口耳之习。读《易》六十四卦，皆为义说。尤留意《资治通鉴》，论著数百篇。盖亦恬退力学之士矣。

> 	朱子尝为其父作墓志，今集中尚有《上晦庵干墓志书》。又吕立社仓，朱子为作记，叹其负经事综物之才，老而不遇。吕殁后，其子文子以集求序，朱子语人曰：“李丈之文，可谓有补於世教，未及为序而疾革。”见於文子所作跋语中。今观其诗文，虽多近朴直，少波澜回复之趣，不能成家。然明白坦易，往往有关於劝戒，不失为儒者之言。朱子所称，实出公论，不尽以其子游於门下之故也。焦竑《国史经籍志》载《澹轩集》十五卷，与周必大墓志相符。然世无传本。惟散见於《永乐大典》中。谨采掇裒缀，厘为诗三卷、诗馀一卷、杂文四卷。周必大墓志一首亦附之卷末，以备考核焉。

##### 《攻媿集》一百一十二卷（两淮盐政采进本）

> 	宋楼钥撰。钥有《范文正年谱》，已著录。其集载於诸家书目者，或作百卷，或作八十五卷。而世所传钞本有仅存四十二卷者。盖流传既久，多所佚脱。此本原作一百二十卷，与《宋史艺文志》及陈振孙《书录解题》所载相同，犹为旧帙。惟中阙第七十七卷，据原目为《宣王内修政事》、《光武大度同高祖》二赋，《玉卮为寿》、《宅道炳星纬》二诗，《用人》、《安民》、《治兵》三策。又阙第七十八卷，据原目为御试进士、举人召试、馆职阁职省试、别试、解试、上舍州学诸试所拟策问十五篇。又阙第七十九卷，据原目为宴会、庆贺、致语十五篇，上梁文四篇，劝农文二篇。其第七十三卷据原目阙《跋王伯奋所藏文苑英华》、《跋清閟居士临修禊序》二篇。第七十四卷据原目阙《跋刘元城、江谏议、任谏议、邹道乡、陈了斋五人帖》一篇。而第五十六卷中《扬州平山堂记》亦阙其后半。诸家所藏刻本、钞本并同。今俱无从校补。至第四十八卷、第八十卷、第八十一卷、第八十二卷有青词、朱表、斋文、疏文之类，凡一百六十七篇，均非文章之正轨。谨禀承圣训，概从删削，重编为一百一十二卷。用聚珍版摹印，以广其传。钥居官持正有守，而学问赅博，文章淹雅，尤多为世所传述。本传称其“代言坦明，得制诰体。”叶绍翁《四朝闻见录》载：“钥草光宗内禅制词，有‘虽丧纪自行於宫中，而礼文难示於天下’二语，为海内所称。”此言其工於内外制也。本传又称钥试南宫，以犯讳请旨冠末等，投贽诸公，胡铨称为翰林才。

> 	今集中《谢省闱主文启》一首，即是时所作。此言其工於启劄也。王应麟《困学纪闻》取其“门前莫约频来客，坐上同观未见书”二句，载入《评诗类》中。此言其工於声偶也。而袁桷《延祐四明志》称其“於中原师友传授，悉穷渊奥，经训小学，精据可传信”。尤能尽钥之实。盖宋自南渡而后，士大夫多求胜於空言，而不甚究心於实学。钥独综贯今古，折衷考较。凡所论辨，悉能洞澈源流。可谓有本之文，不同浮议。王士祯《居易录》称其“行尽松杉三十里，看来楼阁几由旬”、“一百五日麦秋冷，二十四番花信风”、“水真绿净不可唾，鱼若空行无所依”诸句。而病是集多丛冗。谓表状内外制之类，删去半部亦可。然贪多务博，即《诚斋》、《剑南》、《平园》诸集亦然。盖一时之风气，不必以是为钥病也。

> 	至於题跋诸篇，尤多元元本本，证据分明，不止於《居易录》所称《三笑图赞》、《吴彩鸾玉篇钞》、《唐昭宗赐憘实敕书》三篇。毛晋辑《津逮秘书》，摘录宋人题跋，共为一集，而独不及钥。其偶未见此本欤！

##### 《尊白堂集》六卷（永乐大典本）

> 	宋虞俦撰。俦字寿老，宁国人。隆兴初入太学，举进士。累官兵部侍郎，奉祠卒。其行事不见於《宋史》，而志乘所载颇详。始为绩溪令，即以治行被荐，迁监察御史。搏击权贵，朝廷肃然。为浙东提刑，徙知湖州，值岁祲，推行荒政，所全活甚众。盖亦不徒以文学见长者。集中有《使北回上殿劄子》，是又尝衔命使金。考《金史交聘表》：“泰和元年三月乙亥，宋使刑部尚书虞俦、泉州观察使张仲舒等来报谢。”即其事也。俦慕白居易之为人，以“尊白”名堂，并以名集。其《读白乐天诗》云：“大节更思公出处，寥寥千载是吾师。”生平志趣，可以想见。故所作韵语，类皆明白显畅，不事藻饰。其真朴之处，颇近居易。而粗率流易之处，亦颇近居易。盖心摹手追，与之俱化，长与短均似之也。然如《除日狱空》、《春蚕行》及《劝农》、《祷雨》、《喜雨》诸篇，剀切慈祥，词意恳到。足以验其心劳抚字，固不当仅求之吟咏间矣。集中古文仅存制诰、劄子二体，已不免多所散佚。而辞命温雅，议论详明，於当时废弛积弊，言之尤切。

> 	其意亦颇有可取者。据陈贵谊原序，集本二十四卷。今从《永乐大典》中采掇裒次，厘为诗四卷、文二卷。录而存之，亦所谓布帛菽粟之文，虽常而不可厌者欤。

##### 《东塘集》二十卷（永乐大典本）

> 	宋袁说友撰。说友字起岩，建安人。流寓湖州。登隆兴元年进士第。嘉泰中官至同知枢密院参知政事。说友学问淹博，留心典籍。官四川安抚使时，尝命属官程遇孙等八人辑蜀中诗文，自西汉迄於淳熙，为《成都文类》五十卷。深有表章文献之功。其集则《书录解题》、《宋史艺文志》皆不载。故厉鹗《宋诗纪事》仅从杨慎《全蜀艺文志》采其《巫山十二峰》诗一首，从郁逢庆《书画题跋记》采其《题米敷文潇湘图》诗一首，而不言其有集。则非惟诗文散佚，并其集名亦湮没不传矣。今据《永乐大典》所载，蒐罗排纂，得诗七卷、文十三卷。又家传一篇，不知谁作。后半文已残阙，而前半所叙仕履颇详。亦并存之，以备考证。集中题跋诸篇，於司马光、韩琦、欧阳修、苏舜钦、苏轼、黄庭坚、蔡襄、米芾诸人皆慨想流连，服膺甚至。而《跋默堂帖》一篇，於王安石新学之失，辨之尤详。知其学问渊源，实沿元祐之馀派。故其论事之文，曲折畅达，究悉物情，具有欧、苏之体。其诗与杨万里倡和颇多。五言近体，谨严而微伤局促。七言近体，警快而稍嫌率易。至於五七言古体，则格调清新，意境开拓，置之《石湖》、《剑南》集中，淄渑未易辨别矣。说友敭历中外凡三十年，其政绩虽不尽见於后，然章奏敷陈，多切时病。今集中尚见大凡。其《论守淮宜用武臣》一疏，谓文臣不谙兵事，不宜以边务委之。切中当时坐谈偾事之弊，非讲学家所肯言。又《蜀将当虑其变》一疏，引崔宁、刘辟、王建、孟知祥为戒。说友殁后，卒有开禧吴曦之变，若先事而预睹之，其识虑亦不可及。魏了翁《鹤山集》有《祭袁参政文》，以耆臣宿弼相推。惋悼颇深，当非无故。《宋史》不为立传，殊不可解。

> 	今收拾於散佚之馀，剩简残篇，尚能成帙。俾其人其文并藉以传。则是集之存，其足补史氏之阙者，又不仅在词翰间也。

##### 《义丰集》一卷（编修励守谦家藏本）

> 	宋王阮撰。阮字南卿，德安人。王韶之曾孙，隆兴元年进士。仕至抚州守，召入奏。韩侂胄欲见之，卒不往。怒，使奉祠归庐山以终。阮少谒朱子於考亭。

> 	朱子知南康时，阮又从游。故集中有唱酬之作。阮之归也，朱子惜之，谓其才气术略过人，而流落不偶。集首有淳祐癸卯吴愈序，谓其文无一字无来处。论边事则晁、贾其伦，为记铭则韩、柳其亚。今其文集未见，所存仅诗一卷。盖传录者以全集之序弁诗之首也。刘克庄尝跋其诗，谓高处逼陵阳、茶山。陵阳者韩驹，茶山者曾几也。岳珂《桯史》称阮学於张紫微，载其《万杉寺唱和绝句》及《重过万杉寺绝句》。紫微者张孝祥也。曾诗祖述黄庭坚，张诗则摹拟苏轼，韩诗则出入於苏、黄。今观阮诗，於两派之间各得一体。克庄及珂所述，固皆为近实矣。珂又记阮所作诗号《义丰集》，刻於江泮，校官冯椅为之序。是阮诗本有单行之本，不知何以佚去椅序，易以愈序也。

##### 《涉斋集》十八卷（永乐大典本）

> 	按《涉斋集》《永乐大典》原题许纶撰。案集中《王晦叔惠听雨图诗序》，自称永嘉人，字深父。而诸书不载其人。考《宋史许及之传》云：“及之字深甫，温州永嘉人。隆兴元年进士。累官至知枢密院事。”与自序永嘉人合。《艺文志》载许及之文集三十卷、《涉斋课稿》九卷。与今本“涉斋”之名合。焦竑《经籍志》载许右府《涉斋集》三十卷。宋人称枢密为右府，与及之本传官知枢密院又合。则此集当为及之所撰。又《宋史宁宗本纪》：“绍熙四年六月，遣许及之贺金主生辰。”《金史交聘表》亦同。今集中使金之诗，一一具在。本传称及之尝为宗正簿。今集中亦有《题玉牒所壁间》诗。则此集出於及之，尤证佐凿然。《永乐大典》所题，不知何据。或及之初名纶，史偶未载更名事欤？此集世无传本。今摭拾残賸，编为十八卷。观其《读王文公诗绝句》曰：“文章与世为师范，经术於时起世雠。少读公诗头已白，只应无奈句风流。”知其瓣香在王安石。安石之文，平挹欧、苏。而诗在北宋诸家之中，其名稍亚。然早年锻炼镕铸，工力至深。《瀛奎律髓》引司马光之言，称其晚年诸作，华妙精深，殆非虚誉。是集虽下笔稍易，未能青出於蓝，而气体高亮，要自琅琅盈耳。较宋末江湖诗派刻画琐屑者，过之远矣。

##### 《蠹斋铅刀编》三十二卷（编修汪如藻家藏本）

> 	宋周孚撰。孚字信道，济南人。寓家丹徒。乾道二年进士。官真州教授。集首有京口陈珙序，称遗文共三十卷。《仪真县志》并同。而鄜延解百禴跋语又称三十二卷。与今集本相合。盖珙序专指诗文而言。末二卷为《非诗辨妄》。原自别本单行，百禴取以附入，故通为三十二卷耳。又《宋诗纪事》称孚卒后，辛弃疾刊其集。今考集中多与弃疾赠答之作，然绝无刊集之文。世所传本，实淳熙己亥岁百禴为镂版以传，跋语可证。疑《宋诗纪事》有误也。孚七岁通《春秋》。为诗初学陈师道，进而学黄庭坚。俱能得其遗矩。诗中分注，自甲戌岁始，距其卒於淳熙初，凡二十馀年。盖皆其中年之作。学问日进，故大抵词旨清拔，无纤仄卑俗之病。文章不事雕缋，而波澜意度，往往近於自然。至郑樵作《诗辨妄》，决裂古训，横生臆解，实汨乱经义之渠魁。南渡诸儒，多为所惑。而孚陈四十二事以攻之，根据详明，辨证精确，尤为有功於诗教。今樵书未见传本（案《经义考》载樵此书，注曰未见），而孚书岿然独存。岂非神物呵护，以延风雅一脉哉！是尤可为宝贵者矣。

### 一百六十 集部十三

#### 别集类十三△《乾道稿》一卷、《淳熙稿》二十卷、《章泉稿》五卷（永乐大典本）

> 	宋赵蕃撰。蕃字昌父，号章泉，先世郑州人。建炎初，其曾祖旸官於信州，因家焉。蕃以旸致仕恩补官，后终於直秘阁。蕃始受学刘清之。年至五十，乃问学於朱子。《朱子文集》与蕃尺牍凡六首。蕃与朱子往还诗及他作之称述朱子者，二十馀首。朱子《答徐斯远书》有云：“昌父志操文词，皆非流辈所及。且欲其刊落枝叶，就日用间深察义理之本然，庶几有所据依以造实地，不但为骚人墨客而已。”所以援引之者甚力。然蕃本词人，晚乃讲学，其究也仍以诗传，与涧泉韩淲有二泉先生之称。淲集久佚，今从《永乐大典》裒辑，已别著录。蕃集世亦无传，而《永乐大典》所收颇富。并为采掇编次，依旧本标题，釐为《乾道稿》一卷、《淳熙稿》二十卷、《章泉稿》五卷，共二十六卷。而以蕃本传及刘宰所作墓表附录於后。初，蕃为太和簿时，受知於杨万里。万里赠诗有云：“西昌主簿如禅僧，日餐秋菊嚼春冰。”又云：“劝渠未要思旧隐，且与西昌作好春。”

> 	又赞其写真云：“貌恭气和，无月下推敲之势。神清骨耸，非山头瘦苦之容。一笑诗成，万象春风。”刘克庄跋亦云：“近岁诗人，惟赵章泉五言有陶、阮意。”

> 	《诗人玉屑》载蕃《论诗》一则，以陈后山《寄外舅诗》为全篇之似杜者。后戴式之《思家》用陈韵，又全篇之似陈者。观其持论，其诗学渊源亦可概见矣。又张端义《贵耳集》称：“蕃与周必大同里。必大当轴，所任但一酒官，五十年不调。（案‘五十年’疑当为‘十五年’之讹。）寿九十馀，公朝尊老，以秘阁正郎聘之，不至。”则蕃之恬淡自守，人品本高，宜其诗之无俗韵也。

##### 《双溪集》二十七卷（两淮马裕家藏本）

> 	宋王炎撰。炎字晦叔，婺源人。乾道五年进士。官至军器少监。与淳熙中观文殿大学士王炎名姓偶同，非一人也。所著有《读易笔记》、《尚书小传》、《礼记》《论语》《孝经》《老子》解、《春秋衍义》、《象数稽疑》、《禹贡辨》、《考工记乡饮酒义》、《诸经考疑》、《编年通纪》、《纪年提要》、《天对解》、《韩柳辨证》、《伤寒论》，总题曰《双溪类稿》。今已无传。惟诗文集仅存。世所行者凡二本。一本为康熙中其族孙祺等所刊，凡十二卷。一即此本，乃明万历丙申尚宝司丞王鏻得沈一贯家旧本为校正开雕者也。凡赋、乐府一卷，诗、词九卷，文十七卷。炎初与朱子相契。朱子集中《和炎寄弟诗》有“只今心事同千里，静对箪瓢独喟然”之句。炎亦多与朱子往还之作，其交谊颇笃。及朱子为待制，侍经筵，宁宗方谅闇，择日开讲。炎贻书朱子，论其非礼，而朱子集中无答书。盖是时韩侂胄、赵汝愚衅隙方开，汝愚援道学诸人以自助。

> 	（语详《齐东野语》。）侂胄之党，眈眈侧目。朱子急欲宁宗亲近士大夫，故不拘丧礼，汲汲以讲学为先，实一时权宜之计。迨一经攻驳，难以置词，遂付之於不论。岂非所持者正，虽朱子亦不能与之争欤？其诗文博雅精深，亦具有根柢。

> 	程敏政辑《新安文献志》，所采最多。其所未采诸篇，议论醇正，引据典确者，尚不可悉数。盖学有本原，则词无鄙诞。较以语录为诗文者，固有蹈空、徵实之别矣。

##### 《止堂集》二十卷（永乐大典本）

> 	宋彭龟年撰。龟年字子寿，清江人。乾道五年进士。历官焕章阁待制，知江陵府。迁湖北安抚使，坐事落职。寻复官，以宝谟阁待制致仕。卒谥忠肃。事迹具《宋史》本传。龟年官右史时，面折廷诤，劘切人主，有古直臣之风。集中所存奏疏、劄子尚五十五篇，敷陈明确，多关於国家大计。其论光宗不朝重华宫，疏凡三四上。至於伏地叩额，血渍甃甓，光宗亦为之感动。又尝事宁宗於藩邸，有旧学之恩。即位后数进谠言，拳拳恳到。因风雷示变，极陈小人之窃权。及朱子以论韩侂胄被绌，龟年又上疏请与同斥。今诸疏并在集中，其严气正性，凛然犹可想见。史称其学识正大，议论简直，善恶是非，辨析甚严。故生平虽不以文章名，而恳恻之忱与刚劲之气，浩然直达，语不求工而自工。固非鞶帨为文者所得絜其长短也。《宋史艺文志》载其集四十七卷，世久失传。今从《永乐大典》所载，益以《历代名臣奏议》所录，共得文二百二十三首、诗二百二十首。依类编次，釐为二十卷。虽得诸残阙之馀，而其一生建白，史所未尽载者，已略具於是。传龟年之文，益足传龟年之人矣。

##### 《缘督集》二十卷（永乐大典本）

> 	宋曾丰撰。丰字幼度，乐安人。乾道五年进士。官至知德庆府事。真德秀幼尝受学於丰，及执政，奏取其集入《崇文四部》。当时尝版行於世。岁久不传。

> 	元元统间，丰五世孙德安购其遗集，得四十卷，翰林学士虞集为之叙。谓其气刚而义严，辞直而理胜，有得於《易》之奇、《诗》之葩。其文今见《道园学古录》中。然当时欲授梓不果。至明嘉靖间，詹事讲始选录十有二卷，刻於宣城。卷末有万锜后序，称摘其尤者存之。今观所分诸体，如五言排律类中惟有排律一二首，馀皆五言古诗。七言排律类中皆七言古诗，无一首为律。是古今体且不能辨，其去取乖谬，大概可知。盖事讲从罗洪先游，日以讨论心学为事。文章一道，非所深研。遂使丰之菁华，反因此选而散佚，殊堪惋惜。惟《永乐大典》编自明初，尚见丰之原集。其所收录，较刊本多至数倍。今据以增补，乃裒然几还旧观。佚而复存，亦云幸矣。丰仕迹不显，颇以著述自负。集中如《六经论》之类，根柢深邃，得马、郑诸儒所未发。其他诗文，虽间有好奇之癖，要皆有物之言，非肤浅者所可企及。亦南宋一作者也。丰晚年筑室，自号曰撙斋。故是编一名《撙斋集》，见於《宋史艺文志》。今从虞集所序，仍以《缘督》为名。集序称凡四十卷，而《宋志》乃作十四卷，盖刊刻传写，误倒其文。今原目不可复睹，谨据所存各体，以类区分，共釐为二十卷。

##### 《象山集》二十八卷、《外集》四卷、附《语录》四卷（大理寺卿陆锡熊家藏本）

> 	宋陆九渊撰。九渊字子静，金谿人。乾道八年进士。绍熙初官至奉议郎、知荆门军，卒於官。事迹具《宋史》本传。据九渊年谱，集为其子持之所编，其门人袁燮刊於江西提举仓司者，凡三十二卷。《宋史艺文志》、《文献通考》并作《象山集》二十八卷、外集四卷。总而计之，与燮所刊本卷数相符。独年谱称持之所编外集为六卷，殆传写讹四为六欤？此本前有燮序，又有杨简序。燮序作於嘉定五年。简序作於开禧元年，在燮序前七年，而列於燮后。盖刊版之时，以新序弁首，故翻刻者仍之。又有嘉定庚辰吴杰跋，称是集为建安陈氏所刊。而年谱未载此本，岂持之偶未见欤？前十七卷为书，十八卷为表奏，十九卷为记，二十卷为序赠，二十一卷至二十四卷为杂著，二十五卷为诗，二十六卷为祭文，二十七卷、二十八卷为墓志、墓碣、墓表。外集四卷皆程试之文。末为谥议、行状，则吴杰所续入也。其语录四卷，本於集外别行。正德辛巳，抚州守李茂元重刻是集，乃并附集末，以成《陆氏全书》。其说与集中论学诸书互相发明。合而观之，益足勘证。今亦仍附於末，不别著录焉。

##### 《慈湖遗书》十八卷、《续集》二卷（编修汪如藻家藏本）

> 	宋杨简撰。简有《慈湖易传》，已著录。金谿之学，以简为大宗。所为文章，大抵敷畅其师说。其讲学纯入於禅，先儒论之详矣。其论治务最急者五事，次急者八事。大抵欲罢科举以复乡举里选，限民田以复井田，皆迂阔不达时势。然简历官治绩，乃多有可纪，又非胶固鲜通者。盖简本明练政体，亦知三代之制至后世必不可行。又逆知虽持是说以告世，世亦必不肯用，不虑其试之而不验。故姑为高论，以自表其异於俗学霸术而已。及其莅官临事，利弊可验而知者，则固随地制宜，不敢操是术以治之，故又未尝无实效也。《宋史》本传载简所著有《甲稿》、《乙稿》、《冠记》、《昏记》、《丧礼》、《家记》、《祭记》、《释菜礼记》、《石鱼家记》及《已易启蔽》诸书，其目甚多。陈振孙《书录解题》则称简遗书止三卷。此本自六卷以前为杂文及诗，七卷至十六卷为《家记》，皆杂录论经史治道之说，如语录之体。十七卷纪先训，十八卷乃钱时行状及真德秀跋。又编杂文一卷及《孔子闲居解》一卷於后，谓之续集。与振孙所记卷数，多寡不合。而集中《家记》内各条，又有别标曰见《遗书》者。疑先有遗书三卷，初本别行。后又裒辑诸编，共成此集，仍总以《遗书》名之。犹之王质《雪山集》有三卷之本、有四十卷之本欤？

##### 《絜斋集》二十四卷（永乐大典本）

> 	宋袁燮撰。燮有《絜斋家塾书钞》，已著录。乾道、绍熙之间，陆九渊以心学倡一世。燮初与同里沈焕、杨简、舒璘同师事之，均号金谿高弟，犹程门之称游、杨、吕、谢也。简与璘各有全集流传於后。焕之著述，久已不存，今亦无从蒐辑。惟燮《絜斋集》二十六卷，后集十三卷，见於《书录解题》者明初尚有其本。故《永乐大典》采掇颇多。厥后遂罕相传录，渐就散亡。即祖述象山之派者，亦不能举其篇目矣。今据《永乐大典》所载，裒集编次，得文二百四十八首、诗一百七十六首。大抵淳朴质直，不事雕绘，而真气流溢，颇近自然。其剖析义理，敷陈利病，凡议论为语录所未采，事迹为史传所未详者，亦多足证焉。固不徒以文章贵也。惟《永乐大典》於前、后二集不各为标识，今遂无可辨别。谨以类排纂，并为一集，勒成二十四卷，而以燮子甫所作序一篇附之。用存其旧云。

##### 《舒文靖集》二卷（浙江汪启淑家藏本）

> 	宋舒璘撰。璘字元质，一字元宾，奉化人。举乾道八年进士。初授徽州教授，擢知平阳县，终宜州通判。淳祐中追谥文靖。事迹具《宋史儒林传》。璘栖迟州县，终身未一挂朝籍。故集中无章奏之文。其经略遂不可考见。本传亦但称其教授新安，作《诗礼讲解》，家传人习，自是其学浸盛。然观集中与陈仓劄子，论常平义仓茶盐保长之法，深切时弊，皆其教授新安时所作。则璘亦非短於经世者也。本传称璘释褐之后，两除郡教授，不就。未著其所除者何郡。今观璘自作其父圹铭，篇末有曰：“子璘，迪功郎，信州州学教授。”则是所称两郡之一，而本传失之者。又本传称璘为徽州学官，司业汪逵首欲荐璘。或谓举员已足，逵曰：“吾职当举教官，舍斯人将谁先？”卒剡荐之。今集中有申谢傅漕及张守、陈仓三人荐举劄子。又有《谢李提举书》。乃独不及逵。其《与楼大防书》云：“前张守所惠荐章，蒙示回简，方知所自。”《与王大卿书》亦云：“荷礼书尤丈、漕使傅丈、仓使陈丈惠然相举，皆出提奖之赐。”亦均不及逵。与本传亦复互异。《道学》、《儒林》两传，为修《宋史》者所最留意。而参考斯集，已舛漏如是，是亦足证托克托等之疏谬矣。

##### 《云庄集》十二卷（浙江巡抚采进本）

> 	宋刘爚撰。爚有《四书问目》，已著录。爚与弟炳，均游朱子之门。

> 	故尝上疏乞开伪学之禁，为《宋史》本传所采。然其《上史弥远书》，论用人听言之道，及《宋史》载其《奏便民五事》、《论贡举五弊》诸疏，尤为有用之言。

> 	今书载集中，而《五事》、《五弊》疏集无其文。则所阙佚不少矣。是集为祁承<火业>澹生堂抄本。前有嘉定间李埴序，又附真德秀碑文，乃明天顺间其十世孙梗所编。又别一本为其十世孙檼所重刻。较梗所编少文数首，亦不载德秀碑文。

> 	檼序称朱子晚年以书属蔡沈，以礼属爚。又称爚精力在《王朝礼编》，而杂著之文略见於此。案朱子以《仪礼》丧、祭二门属黄幹，未尝属爚。《宋史》爚本传既不载此语，而《王朝礼编》亦未见其书，不知何所据而云然。殆与世传《四书问目》同一在疑似之间欤？

##### 《定斋集》二十卷（永乐大典本）

> 	宋蔡戡撰。戡字定夫，其先兴化军仙游人。端明殿学士襄之四世孙也。祖绅，绍兴中官左中大夫，始寓常州武进县。戡幼承门荫，补溧阳尉。后中乾道丙戌进士甲科。官至宝谟阁直学士。《宋史》不为立传，故其行事不概见。凌迪知《万姓统谱》载：“戡持节五羊，代输敷银，民甚便之。为湖南宪，有定乱功。为京兆尹，岁涝籴艰，亟请发廪，民赖以济。”其叙述颇详。然案集中诸表启，则又尝任京西运判、广东运判、湖北总领、广西经略、淮西总领等官。其《乞致仕劄子》及《效白乐天自咏诗》中，亦颇见其概。而迪知均未之及。盖其集久佚不传，故迪知莫能考也。集本四十卷，乃绍定三年其季子户部郎官总领四川财赋廙所刊，眉山李埴为序。见於陈振孙《书录解题》。今据《永乐大典》所载者，蒐采汇集。

> 	并集《历代名臣奏议》得所未载者二十篇。互相订正，釐为二十卷。较诸原目，十殆得其五矣。埴序称戡鲠挺不阿，屡更繁剧，宣力四方，无不殚尽，汔以全节始终。今观集中所上奏劄，条列明确，类皆侃直忠亮，为经世有用之言。其论边事，专以严备自守为主，而不汲汲於和战纷争。远虑深谋，亦非好事偷安者所可几及。方之同时名臣，实龚茂良之流亚。惜史不备载其生平，几至湮没。今幸遗集复彰，尚得以考见大略。谨旁采纪传，於人名事实有可稽核者，悉为参互证明，庶以补《宋史》之阙漏焉。

##### 《九华集》二十五卷、《附录》一卷（永乐大典本）

> 	宋员兴宗撰。兴宗有《采石战胜录》，已著录。其集见於焦竑《国史经籍志》者本五十卷，乃宝庆三年其孙荣祖所编。兴宗弟梦协、井研李心传俱为之序。明以来久佚不存。今检勘《永乐大典》所录，摭拾诠次，釐为诗六卷、杂文十五卷，又《论语解》、《老子解略》、《西陲笔略》并《绍兴采石大战始末》各一卷。

> 	而原集所载同时祭文可以互证兴宗始末者，则别为一卷附之於后。集中多与张栻、陆九渊往复书简，盖亦讲学之家。然所上奏议，大抵毅然抗论，指陈时弊，多引绳批根之言。李心传序谓：“归附既留而垂遣，{执目}御因逐而旋召，均输久废而骤复。此三事皆朝廷所必行，而兴宗矢笔尽言，斥逐不悔。”则其经济气节，均有实事，非徒侈空谈者矣。又洪适撰《隶释》时，尝咨以汉碑数字，兴宗为之考核源委，具见精博。今答书一通，具在集中。学问淹雅，亦未易及。虽其文力追韩、柳，不无锤炼过甚之弊。然骨力峭劲，要无南渡以后冗长芜蔓之习，亦一作者也。

##### 《野处类稿》二卷（编修汪如藻家藏本）

> 	宋洪迈撰。迈有《容斋随笔》，已著录。《宋史艺文志》载迈《野处猥稿》一百四卷、《琼野录》三卷。而陈振孙《书录解题》只载有此集二卷，且云前集未见。则当时传播已稀。观马端临《经籍考》以别集、诗集分类，而收此稿於别集中，不知其为诗集。则亦未见其本，而循名误载者矣。惟《内阁书目》有《野处内外集》九册，不著卷数。当即《猥稿》之残本，今亦未见有传录者。世所行迈集，独有此本而已。集前有迈自序，称：“甲戌之春，家居卧病，作诗若干首，以自当缓忧之一物。遂取曩时所存而未弃者，录为二卷。”甲戌为高宗绍兴二十四年，盖迈退居鄱阳时所作。而集中《谒普照塔》诗，又有庚戌纪年，当在建炎三年。相去已二十四五岁，仅得诗八十馀首。又《容斋三笔》纪绍兴十九年在福建贡院与叶晦叔所作诗，正在甲戌之前，而集中并未载。疑本就箧笥所贮，偶然裒辑，故所录阙略如此。然其生平韵语，惟藉此以考见大概。则零珪断璧，未尝不足珍惜也。

##### 《盘洲集》八十卷（浙江巡抚采进本）

> 	宋洪适撰。适有《隶释》，已著录。许及之撰适行状，称有文集一百卷，藏於家。周必大撰适神道碑，则称其论著为四方传诵，有《盘洲集》八十卷，与行状互异。考陈振孙《书录解题》、张萱《重编内阁书目》俱作八十卷。则及之所称其家藏之旧稿，必大所称乃其行世之刊本，其书流传颇鲜。王士居祯《易录》谓朱彝尊所藏《盘洲集》，仅有其诗。则藏书家已罕睹全帙。此本为毛氏汲古阁所藏，犹从宋刻影写。惟末卷拾遗劄子第三篇，蠹损特甚。其馀虽字句间有脱落，而卷帙完好，亦古本之仅存者矣。适以词科起家，工於俪偶。其弟迈尝举所草《张浚免相制》、《王大宝致仕制》、《浙东谢表》、《生日诗词谢启》诸联，载於《容斋三笔》。然考适自撰小传，自其少时拟《复得河南贺表》，即有“齐人归郓讙之田，宣王复文武之境”句，为作者所称。其内外诸制，亦皆长於润色，藻思绮句，层见叠出，不但如迈之所举也。至於记、序、志传之文，亦尚存元祐之法度，尤南宋之铮铮者矣。所作《隶释》、《隶续》，於史传舛异，考核特精。

> 	今观此集，如《跋唐瑾传》、《跋丹州刺史碑》、《跋皇甫诞碑》诸篇，皆能援据旧刻，订《北史》、《唐书》之谬。盖金石之学最所留意，即隋、唐碑志亦多能辨证异闻。又《宋史》本传称其父皓谪英州，适往来岭南省侍者九载，桧死皓还，服阕起知荆门州军。今以集中自撰小传及皓行述考之，则皓安置英州，居九年始复朝请郎，徙袁州，至南雄州卒。后一日秦桧亦死。非桧死而皓始还，足订《宋史》之误。其他表启、疏状诸篇，亦多足与《宋史》参稽，是又不仅取其文词之工矣。

##### 《应斋杂著》六卷（永乐大典本）

> 	宋赵善括撰。善括《宋史》无传。惟《宗室表》载此名为太宗第四子商王元份六代孙。考集中有《赵运幹墓志铭》，称同姓兄可大，艺祖七世孙。与《宗室表》世次相合，盖即其人。然表亦不详其爵里。今案集中《迓黄枢密知隆兴府启》有“一廛为氓，应修桑梓之敬”语。则籍隶隆兴。《祭汉阳赵守文》有“仙源同盟，雁塔俱第”语。则尝登进士。《得常熟宰谢政府启》有“奋身科第，千载之遇”语。则释褐为常熟令。《平江罢倅青词》有“字邑罔功，叨升郡佐”语。

> 	《贺赵枢密启》有“赘员别驾，叨禄京畿”语。又有《长沙倅署磬沼》诗。则由县令倅三郡。《与湖北张安抚启》有“叨把一麾，深惭共理”语。又有《鄂州上殿三劄子》。则由郡倅知鄂州。《谢宰执启》有“方怀沟壑之虞，遽增幕府之数”语。《谢湖南帅启》有“四十年低徊州县，三万里奔走尘埃”语。则任满闲居，复充幕职。又有《次计幕诸友韵》诗、《谢岳漕启》。则终於岳州漕帅佐也。是集《宋志》不载，其原本卷帙不可考。今以《永乐大典》所载，裒为六卷。宋人奏议，多浮文妨要，动至万言，往往晦蚀其本意。善括所上诸劄，率简洁切当，得论事之要。如论纷更之弊，纠赏罚之失，皆深中时弊。而永乐中修《历代名臣奏议》，乃不载其一字，未明何故。诗词多与洪迈、章甫唱和，而与辛弃疾酬赠尤多。其词气骏迈，亦复相似。观其《金陵有感》诗，有“谢安王导亦可罪，至今遂使南北分”句。其不满於湖山歌舞，文恬武嬉，意趣盖与弃疾等。固宜其相契也。

##### 《芸庵类稿》六卷（永乐大典本）

> 	宋李洪撰。洪姓名不著於史，诸家书目亦未载有是集。惟《永乐大典》颇散见其文。又别出陈贵谦原序一篇，称洪为李正民之子。又称为藤州使君，知洪官止知藤州。集中又有扈从朝德寿宫、景灵宫诗，则尝为京朝官。有在温州题其父手泽诗，称嗣子守官於此，则曾知温州。其他则不可复考矣。正民本扬州人，南渡后侨寓海盐。故洪集中如《乌龙井庙迎送神词》之类，皆在海盐所作。而《卜居飞英坊》一首乃云：“束书辞都门，整棹还苕川”，则洪后又移居湖州。乃两郡纪流寓者俱不及其父子，则由遗集散佚，徵文献者弗及也。洪所作诗，虽骨幹未坚，而神思清超，时露警秀。七言律诗尤为工稳，足以嗣响正民。陈贵谦序称原本二十卷。而今所掇拾，仅得诗词三百九十馀首、文三十首，视原集只十之三四。谨据所存者釐为五卷，而以杂文一卷附之。略具梗概，俾不致终就泯没焉。

##### 《浪语集》三十五卷（两淮马裕家藏本）

> 	宋薛季宣撰。季宣有《书古文训》，已著录。季宣少师事袁溉，传河南程氏之学。晚复与朱子、吕祖谦等相往来，多所商榷。然朱子喜谈心性，而季宣则兼重事功，所见微异。其后陈傅良、叶適等递相祖述，而永嘉之学遂别为一派。盖周行己开其源，而季宣导其流也。其历官所至，调辑兵民，兴除利弊，皆灼有成绩。在讲学之家，可称有体有用者矣。平生著书甚夥，有《古文周易古诗说》、《书古文训》、《春秋经解》、《春秋指要》、《论语直解》、《小学》诸书。

> 	自《书古文训》以外，今多亡佚。其《中庸》、《大学》解及考正《握奇经》，则今尚载於集中。盖季宣学问最为淹雅，自六经、诸史、天官、地理、兵农、乐律、乡遂、司马之法，以至於隐书、小说、名物、象数之细，靡不搜采研贯。故其持论明晰，考古详核，不必依傍儒先馀绪，而立说精确，卓然自成一家。於诗则颇工七言，极踔厉纵横之致。惜其年止四十，得寿不永。又覃思考证，不甚专心於词翰，故遗稿止此。然即所存者观之，其精深闳肆，已足陵跨馀子矣。其集乃宝庆二年其侄孙知府州事旦所编次刊行。旦所作后序尚存，而自明以来，刻本遂绝。藏书家辗转传抄，讹脱颇甚。谨重为校正，而卷帙则悉仍其旧焉。

##### 《石湖诗集》三十四卷（江苏巡抚采进本）

> 	宋范成大撰。成大有《吴郡志》，已著录。案陈振孙《书录解题》成大有集一百三十六卷。《宋史艺文志》亦载《石湖大全集》一百三十六卷，与陈氏著录同。而又有《石湖别集》二十九卷，又有《石湖居士文集》亡其卷数。此本为长洲顾嗣立等所订，乃於全集之中独摘其诗别行，而附以赋一卷。前有杨万里、陆游二序。然万里所序者乃其全集，不专序诗。游所序者乃其《西征小集》，亦非序全诗。以名人之笔，嗣立等姑取以弁首耳。据万里序，集乃成大所自编。考十一卷末有自注云：“以下十五首，三十年前所作。续得残稿，附此卷末。”其馀诸诗，亦皆注以下某处作。是亦手订之明证矣。诗不分体，亦不分立名目，惟编年为次。然《送洪迈使金诗》凡四首，其两首在第八卷，列於《迈使还入境以诗迓之》之前。其两首乃在第十卷，列於《何溥挽词》之后。迈未尝再使金，则送别之诗，不应前后两见。又《南徐道中》诗下注曰：“以下赴金陵漕试作。”

> 	则是当在第二卷之首，不应孤赘第一卷之末。或后人亦有所窜乱割并欤？成大在南宋中叶，与尤袤、杨万里、陆游齐名。袤集久佚，今所传者仅尤侗所辑之一卷，篇什寥寥，未足定其优劣。今以杨、陆二集相较，其才调之健不及万里，而亦无万里之粗豪。气象之阔不及游，而亦无游之窠臼。初年吟咏，实沿溯中唐以下。

> 	观第三卷《夜宴曲》下注曰：“以下二首效李贺。”《乐神曲》下注曰：“以下四首效王建。”已明明言之。其他如《西江有单鹄行》、《河豚叹》，则杂长庆之体。《嘲里人新婚诗》、《春晚》三首、《隆师四图》诸作，则全为晚唐、五代之音。其门径皆可覆案。自官新安掾以后，骨力乃以渐而遒。盖追溯苏、黄遗法，而约以婉峭。自为一家，伯仲於杨、陆之间，固亦宜也。

##### 《诚斋集》一百三十三卷（编修汪如藻家藏本）

> 	宋杨万里撰。万里有《诚斋易传》，已著录。此集则嘉定元年其子长孺所编也。万里立朝多大节。若乞留张栻，力争吕颐浩等配享及烖变应诏诸奏，今具载集中，丰采犹可想见。然其生平乃特以诗擅名。有《江湖集》七卷、《荆溪集》五卷、《西归集》二卷、《南海集》四卷、《朝天集》六卷、《江西道院集》二卷、《朝天续集》四卷、《江东集》五卷、《退休集》七卷，今并在集中。方回《瀛奎律髓》称其一官一集，每集必变一格。虽沿江西诗派之末流，不免有颓唐粗俚之处；而才思健拔，包孕富有，自为南宋一作手，非后来四灵、江湖诸派可得而并称。周必大尝跋其诗曰：“诚斋大篇短章，七步而成，一字不改。皆扫千军，倒三峡，穿天心，出月胁之语。至於状物姿态，写人情意，则铺叙纤悉，曲尽其妙。笔端有口，句中有眼”云云。是亦细大不捐，雅俗并陈之一证也。南宋诗集传於今者，惟万里及陆游最富。游晚年隳节，为韩侂胄作《南园记》，得除从官。万里寄诗规之，有“不应李杜翻鲸海，更羡夔龙集凤池”句。罗大经《鹤林玉露》尝记其事。以诗品论，万里不及游之锻炼工细；以人品论，则万里倜乎远矣。其集卷帙繁重，久无刻版，故传写往往讹脱。考岳珂《桯史》记《朝天续集》《韩信庙》诗“淮阴未必减文成”句，麻沙刻本讹“文成”为“宣成”。

> 	则当时已多误本。今核正其可考者，凡疑不能明者则姑阙焉。

##### 《剑南诗稿》八十五卷（内府藏本）

> 	宋陆游撰。游有《入蜀记》，已著录。是集末有嘉定十三年游子朝请大夫知江州军事子虡跋，称游“西溯僰道，乐其风土，有终焉之志，宿留殆十载。戊戌春正月，孝宗念其久外，趣召东下。然心未尝一日忘蜀也。是以题其平生所为诗卷曰《剑南诗稿》，盖不独谓蜀道所赋诗也。”又称戊申、己酉后诗，游自大蓬谢事归山阴故庐，命子虡编次为四十卷，复题其签曰《剑南诗续稿》。自此至捐馆舍，通前稿为诗八十五卷。子虡假守九江，刊之郡斋，遂名曰《剑南诗稿》（案“遂”字文义未顺，疑当作“通名曰《剑南诗稿》”）云云。则此本游子虡之所编。至跋称游在新定时所编前稿，於旧诗多所去取，所遗诗尚七卷，不敢复杂之卷首，别其名曰《遗稿》者（案《后村诗话》作别集七卷，盖偶笔误），今则不可见矣。卷首又有淳熙十四年游门人郑师尹序，称其诗为眉山苏林所收拾，而师尹编次之。与子虡跋不同。盖师尹所编，先别有一本。子虡存其旧序，冠於全集也。游诗法传自曾几，而所作《吕居仁集序》又称源出居仁。二人皆江西派也。然游诗清新刻露，而出以圆润。实能自辟一宗，不袭黄、陈之旧格。刘克庄号为工诗，而《后村诗话》载游诗，仅摘其对偶之工，已为皮相。后人选其诗者，又略其感激豪宕、沈郁深婉之作；惟取其流连光景，可以剽窃移掇者，转相贩鬻。

> 	放翁诗派遂为论者口实。夫游之才情繁富，触手成吟，利钝互陈，诚所不免。故朱彝尊《曝书亭集》有是集跋，摘其自相蹈袭者至一百四十馀联。是陈因窠臼，游且不能自免，何况后来，然其托兴深微，遣词雅隽者，全集之内，指不胜屈。

> 	安可以选者之误，并集矢於作者哉！今录其全集，庶几知剑南一派自有其真，非浅学者所可藉口焉。

##### 《渭南文集》五十卷、《逸稿》二卷（内府藏本）

> 	宋陆游撰。游晚封渭南伯，故以名集。陈振孙《书录解题》作三十卷。此本为毛氏汲古阁以无锡华氏活字版本重刊。凡表笺二卷，劄子二卷，奏状一卷，启七卷，书一卷，序二卷，碑一卷，记五卷，杂文十卷，墓志、墓表、圹记、塔铭九卷，祭文、哀辞二卷，《天彭牡丹谱》、《致语》共为一卷，《入蜀记》六卷，词二卷，共五十卷。与陈氏所载不同。疑三字五字笔画相近而讹刻也。末有嘉定三年游子承事郎知建康府溧阳县主管劝农事子遹跋，称“先太史未病时，故已编辑。凡命名及次第之旨，皆出遗意，今不敢紊”。又述游之言曰：“《剑南》乃诗家事，不可施於文，故别名《渭南》。如《入蜀记》、《牡丹谱》、《乐府词》本当别行，而异时或至失散。宜用庐陵所刊欧阳公集例，附於集后”云云。

> 	则此集虽子遹所刊，实游所自定也。游以诗名一代，而文不甚著。集中诸作，边幅颇狭。然元祐党家，世承文献，遣词命意，尚有北宋典型。故根柢不必其深厚，而修洁有馀；波澜不必其壮阔，而尺寸不失。士龙清省，庶乎近之。较南渡末流以鄙俚为真切，以庸沓为详尽者，有云泥之别矣。游《剑南诗稿》有《文章诗》曰：“文章本天成，妙手偶得之。粹然无瑕疵，岂复须人为。君看古彝器，巧拙两无施。汉最近先秦，固已殊淳漓。”其文固未能及是，其旨趣则可以概见也。

> 	《逸稿》二卷，为毛晋所补辑。史称游晚年再出，为韩侂胄撰《南园阅古泉记》，见讥清议。今集中凡与侂胄启，皆讳其姓，但称曰丞相。亦不载此二记。惟叶绍翁《四朝闻见录》有其全文，晋为收入《逸稿》，盖非游之本志。然足见愧词曲笔，虽自刊除，而流传记载，有求其泯没而不得者。是亦足以为戒矣。

##### 《放翁诗选前集》十卷、《后集》八卷、附《别集》一卷（兵部侍郎纪昀家藏本）

> 	宋罗椅、刘辰翁所选陆游诗也。前集椅所选，元大德辛丑其孙儆始刻之。前有儆自序。后集辰翁所选，前后无序跋。椅间有圈点而无评论，辰翁则句下及篇末颇有附批。大致与所评杜甫、王维、李贺诸集相似。明人刻辰翁评书九种，是编不在其中。盖偶未见此本。详其词意，确为须溪门径，非伪托也。末有明人重刻旧跋，蠹蚀断烂，几不可读，并作者姓名亦莫辨。其可辨者，惟称弘治某年，得於馀杭学究家，属其同年馀杭知县冉孝隆校刻之耳。又称“《放翁集》抄本尚存，然闻而未尝见。独罗涧谷、刘须溪所选在。胜国时书肆尝合而梓行，以故转相抄录，迄今渐出。而印本则见亦罕矣”云云。据其所言，则两人本各自为选。

> 	其前集、后集之目，盖元时坊贾所追题矣。跋又有“复者去之”之语。故两集所录，无一首重见。末附为别集一卷，不题编纂名氏。其诗皆见《瀛奎律髓》中。

> 	以跋中取方虚谷句推之，知即作跋者所缉，以补二集之遗。其中《睡起至园中》一首，已见前集五卷中，盖偶误也。《剑南诗集》汲古阁刻本，今已盛行於世。

> 	然此选去取颇不苟，又宋人旧本。故以陈亮《欧阳文粹》之例与本集并存之。椅字子远，号涧谷。庐陵人。宝祐四年进士。以秉义郎为江陵教官，改潭州。复知赣州信丰县，迁提辖榷货。德祐初，遭论罢。周密《齐东野语》记其当道学盛时，依托求进。道学势衰之后，遂弃去不相闻问。深不满之。明偶桓《乾坤清气集》皆录元人之诗，而有谢幼舆《折齿歌》一首。盖元初尚存。辰翁自有集，始末详见本条下。

##### 《金陵百咏》一卷（浙江鲍士恭家藏本）

> 	宋曾极撰。极字景建，临川布衣。晚以《江湖集》事得罪，谪道州卒。所著《舂陵小雅》，今已不传。此乃其咏建康故迹之作。皆七言绝句，凡一百首。词旨悲壮，有磊落不羁之气。罗椅尝谢其惠《百咏书》云：“不知景建是何肺腑，能办此等恼人语於千载下。”今观其诗，如《天门山》云：“高屋建瓴无计取，二梁刚把当殽函。”《新亭》云：“江右於今成乐土，新亭垂泪亦无人。”大抵皆以南渡君臣画江自守，无志中原而作。其寓意颇为深远。《豫章人物志》载：“极游金陵，题行宫龙屏，忤时相史弥远，以是获谴。”是编有《古龙屏风》一首云：“乘云游雾过江东，绘事当年笑叶公。可恨横空千丈势，翦裁今入小屏风。”

> 	与《人物志》所纪相合。盖其愤激之词。虽不无过於径直，而淋漓感慨，与刘过《龙洲集》中诗句气格往往相同，固不徒以模山范水为工者也。刘埙《隐居通议》摘其“可惜当年杀严续，无人为益决囚灯”二语，谓续始终全美，未尝被杀，不免误用故事。考《资治通鉴》，载陈觉使周还，矫世宗诏，命李景杀严续。景表请於周，明续无罪。觉诈始露，而续得免。是续实未被杀，埙所驳良是。究其致谬之由。盖以姚宽《西溪丛语》有“锺谟奉使归唐，以陈觉矫周帝之命斩严续事，言於唐主”云云。所言不具首尾，极遂以为实有是事。又“决囚灯”事以中主误为后主，亦为乖舛。是则考证之偶疏，固不必为之讳矣。

##### 《颐庵居士集》二卷（江苏巡抚采进本）

> 	宋刘应时撰。应时字良佐，四明人。是集前有陆游、杨万里二序。游序称其诗为范致能所赏。又摘其句如“颇识造物意，长容吾辈间”、“日晏犹便睡，犬鸣知有人。世事不复问，旧书时一看”、“一夜催花雨，数家临水村”、“青山空解供望眼，浊酒不能浇别愁”、“觅句忍饥贫亦乐，抄书得味老何伤”，以为卓然自得，虽前辈以诗得名者，亦无以加。万里序以王安石拟之。安石诗虽镕炼有痕，不及苏、黄诸人吐言天拔；而根柢深厚、气象自殊，究非应时之所及。许之未免太过。所摘之句，如“睡魔正与诗魔战，窗外一声婆饼焦”之类，颇涉粗獷。“独与梅花共过冬，清月又移疏影去”之类，又颇近诗馀。亦不逮游序所举之工。盖二人各举其派之近己者称之也。然应时诗虽格力稍薄，不能与游等并驾；而往来於诸人之间，耳擩目染，终有典型。较宋末江湖诸人，固居然雅音矣。

##### 《水心集》二十九卷（编修朱筠家藏本）

> 	宋叶適撰。適有《习学记言》，已著录。其文集之目见於陈振孙《书录解题》、赵希弁《读书附志》者，皆二十八卷。又有拾遗一卷，别集十六卷，则独载於《书录解题》。且称淮东本无拾遗，编次亦不同。别集前九卷为制集进卷。后六卷号《外稿》，皆论时事。末卷号《总集》，专论买田赡兵。《读书附志》则但纪其集为门人赵汝铛序刻，而不详其体例。此本为明正统中处州推官黎谅所编。

> 	前有自识，称“少读適《策场标准》，慕其文。至括郡访求八年，得劄状、奏议等八百馀篇。因裒辑汇次，合为一编。”盖已非宋本之旧。惟赵汝铛原序尚存。

> 	然汝铛实用编年之法，谅不加深考，以意排纂，遂至尽失其原次。其间如《财总》、《论田计》诸篇，多论时事，当即别集佚篇，不在原集二十八卷之内，谅亦不能辨别也。適文章雄赡，才气奔逸，在南渡卓然为一大宗。其碑版之作，简质厚重，尤可追配作者。適尝自言：“譬如人家觞客，虽或金银器照座，然不免出於假借。

> 	惟自家罗列者，即仅瓷缶瓦杯，然都是自家物色。”其命意如此，故能脱化町畦，独运杼轴。韩愈所谓“文必己出”者，殆於无忝。吴子良《荆溪林下偶谈》称：“水心作汪勃墓志有云：‘佐佑执政，共持国论。’执政乃秦桧同时者。汪之孙纲，不乐，请改。水心答书不从。会水心卒，赵蹈中方刊文集未就，门下有受汪嘱者，竟为除去‘佐佑执政’四字。”今考集中汪勃志文，已改为“居纪纲地，共持国论”。则子良所纪为足信。而適作文之不苟，亦可以概见矣。

##### 《南湖集》十卷（永乐大典本）

> 	宋张鎡撰。鎡有《仕学规范》，已著录。叶绍翁《四朝闻见录》称：“宁宗诛韩侂胄，鎡预其谋。史弥远以韩大臣近戚，未有以处。鎡曰：‘杀之足矣。’史曰：‘真将种也。’因心忌之。及侂胄既诛，鎡赍伐自言，史谓不当居功，讽言者贬鎡於霅。后以旨放还。”周密《齐东野语》、《癸辛杂识》又称：“鎡本善侂胄，被诛前一日，为其爱妾生日，鎡犹携庖夜宴，故侂胄不疑。及赏不满意，复欲以故智去史。事泄谪象台而卒。”据二书所云，是鎡本以机数立功名，有忍鸷之才，而心术未为纯正。密作《武林旧事》又称鎡卜筑南湖，名其轩曰桂隐。

> 	园池声伎服玩之丽，甲於天下。园中亭榭堂宇，名目数十。且排纂一岁中游適之目，为赏心乐事。是其席祖父富贵之馀，湖山歌舞，极意奢华，亦未免过於豪纵。

> 	然其诗学则颇为精深。赵与虤《娱书堂诗话》称其游意风雅，与诚斋、放翁唱和诗多佳句。载其《晚晴》绝句二首、《题六合寺》五言律诗一首。杨万里《诚斋诗话》谓其“写物之工，绝似晚唐”。又有《寄张功甫姜尧章》诗云：“尤、萧、范、陆四诗翁，此后谁当第一功。新拜南湖为上将，更差白石作先锋。”

> 	其意直跻诸姜夔之右矣。其集久佚不传。杨士奇《文渊阁书目》虽载有张约斋《南湖集》一部，五册，藏弆家亦皆未见。今检《永乐大典》各韵中，收入鎡诗尚多。评其格律，大都清新独造，於萧散之中时见隽永之趣。以视嘈杂者流，可谓翛然自远。诗固有不似其人者，鎡之谓欤！鎡又工长短句，有《玉照堂词》。

> 	选本多见采录，而原本亦久散佚。谨裒集编次，以类相从，釐为诗九卷、词一卷，用存其略。《永乐大典》所载，多题曰《湖南集》。以诸书参考，知为传写之误，今亦并从改正焉。

##### 《南涧甲乙稿》二十二卷（永乐大典本）

> 	宋韩元吉撰。元吉有《桐阴旧话》，已著录。案陈振孙《书录解题》称为门下侍郎韩维玄孙。《江西通志》则以为韩维之子。考《宋史》维本传，称卒於元符元年。而集中《南剑道中》诗注，称其生於戊戌，至甲子年二十七。戊戌为徽宗重和元年，上距元符元年戊寅凡二十年，安得为维之子？集中又有高祖宫师文编序，称绍圣中公谪均州。又称建中靖国以来，追复原官。与维事迹，一一相符。

> 	知《江西通志》为误，当以陈氏为是矣。陈氏又称其初与从兄元龙皆试词科不利，后官至吏部尚书，而不详其事迹。今据其《赴信幕》诗，知初为幕僚。据其《送连必达序》，知尝为南剑州主簿。据其《凌风亭题名》，知尝知建安县。据其谢表状劄，知在外尝为江东转运判官，两知婺州，又知建宁府。在内尝权中书舍人，守大理寺少卿，为龙图阁学士，为待制，为吏部侍郎。中间一使金国，两提举太平兴国宫。及为吏部尚书，又晋封颍川郡公。而归老於南涧，因自号南涧翁，并以名集。南涧者，一在建安城南，为郑氏别业。见本集诗序。一在广信溪南。见《书录解题》。详其《南涧新居成建醮青词》，似乎非建安之南涧，当以广信为是也。元吉本文献世家，据其跋尹焞手迹，自称门人，则距程子仅再传。又与朱子最善，尝举以自代，其状今载集中。故其学问渊源，颇为醇正。其他以诗文倡和者，如叶梦得、张浚、曾几、曾丰、陈岩肖、龚颐正、章甫、陈亮、陆游、赵蕃诸人，皆当代胜流。故文章矩矱，亦具有师承。其婿吕祖谦，为世名儒。其子名淲字仲止者，亦清苦自持，以诗名於宋季，盖有由矣。《朱子语类》云：“无咎诗做著者侭和平，有中原之旧，无南方啁哳之音。”诚定评也。集本七十卷，又自编其词为《焦尾集》一卷。《文献通考》并著录。岁久散佚。今从《永乐大典》所载，总裒为诗七卷、词一卷、文十四卷。统观全集，诗体文格，均有欧、苏之遗，不在南宋诸人下。而湮没不传，殆不可解。然沉晦数百年，忽出於世，炳然发翰墨之光。岂非精神光采，终有不可磨灭者。故灵物捴诃，得以复显於今欤！

##### 《自鸣集》六卷（永乐大典本）

> 	宋章甫撰。考宋有二章甫。一字端叔，浦城人。熙宁三年进士。官至都官郎中。著有《孟子解义》十四卷。杨时为作墓志，其文今载《龟山集》中。一字冠之，鄱阳人，徙居真州，自号易足居士。即撰此集者也。甫行事不概见。惟张端义《贵耳集》有云：“张冠之名甫，有文集十卷。少从于湖交游，（案于湖乃张孝祥之别号。）豪放飘荡，不受拘羁。淳熙间，淮有三士，舒之张用晦，和之张进卿，真之张冠之也。”据其所述，可略见其为人。其以章为张，盖刊本字讹耳。

> 	又陆游《入蜀记》称乾道六年八月二十八日，同章冠之秀才甫登石镜亭，访黄鹤楼故址，则甫盖举秀才矣。其集不见於《宋史艺文志》。《文渊阁书目》虽有其名，而传本久绝。其得见於世者，惟《名贤小集拾遗》所载《湖上吟》一首、《诗家鼎脔》所载《寄荆南故人》一首而已。今检《永乐大典》，所收《自鸣集》诗句颇多。其格律虽稍近江湖一派，而骨力苍秀，亦具有研锻之功；观其《别陆游》诗有“人生相知贵知心，道同何必问升沈”之句；《谢韩元吉寄茶》诗有“别公宛陵今五春，渴心何啻生埃尘”之句；《次韵吕祖谦见寄》诗有“山林旧约都茫茫，忆君著书看屋梁”之句。是其所与酬赠者，皆一时俊杰之士。故耳擩目染，尚能脱化町畦，自成杼轴，颇为不坠雅音。谨裒次釐订，析为六卷。

> 	至《杂说》三篇，以禅家机锋论道德仁义之旨，援儒入墨，是殆不得志於时者之肆志放言。然其害理已甚，今故附其说於集末，而特加纠正，以著其失焉。

##### 《客亭类稿》十五卷（永乐大典本）

> 	宋杨冠卿撰。冠卿字梦锡，江陵人。《宋史》不为立传。陈振孙《书录解题》载有此集，而亦不详冠卿之始末，故事迹无可考见。今以集中诗文参互考之。刘季岑《手帖》云：“绍兴初假守南徐，杨君季洪为理掾，后三十年，见其子梦锡。”

> 	则冠卿为季洪之子。其《纪梦诗序》云：“戊戌年四十。”戊戌为淳熙五年，上推四十年，则冠卿当生於绍兴八年己未。其《与傅漕》诗有“乡书忆昔献贤能，姓氏曾叨天府登”句。则尝举进士。其《上执政启》云：“奉命领州，夺符而归。”

> 	又有《祭广东主管衙土地文》。则尝出知广州，以事罢职。而姜夔《赠冠卿诗》有“长安城中择幽栖，静退不愿时人知”句。则解官以后，又尝侨寓临安者也。

> 	其集世颇罕传。惟浙江采进书中有旧刊《客亭类稿》，为巾箱小字本。检勘尚系原刻，分《四六编》、《杂著编》、《古律编》，皆所作诗文。《惠答客亭书启编》则同时名人酬赠之作。不标卷数，前后亦无序跋。而《永乐大典》各韵内所收冠卿之文，尚有表笺、诗馀各数十首，皆刊本所未收。疑当时本各自为编。流传既久，遂有阙脱。今据《永乐大典》所载，以刊本参校。搜缉补缀，诸体始全。

> 	谨仿原编名目，釐为十四卷，而仍以《书启》一卷附之。冠卿才华清隽，四六尤流丽浑雅。张端义《贵耳集》载其掾九江戎司时，赵温叔罢相帅荆南，道由九江，守帅合宴。冠卿作《致语》云：“相公倦台鼎，喜看绣衮之东归。浔阳无管弦，且听琵琶之旧曲。”温叔再三称道。知其以是体擅长矣。又京钅堂、何异、李结诸帖，极称其集杜之工。而稿中乃无一篇，岂当时别本单行，而今佚之耶？

### 一百六十一 集部十四

#### 别集类十四△《石屏集》六卷（浙江鲍士恭家藏本）

> 	宋戴复古撰。复古字式之，天台人。尝登陆游之门，以诗鸣江湖间。所居有石屏山，因以为号，遂以名集。卷首载其父敏诗十首。盖复古幼孤，勉承家学，因搜访其先人遗稿，以冠己集。昔黄庭坚《山谷集》后附刻其父《伐檀集》，王楙《野客丛书》后附刻其父《野老纪闻》。复古以父诗为数无多，不成卷帙，特升弁於简端。例虽小变，理乃较协矣。复古诗笔俊爽，极为作者所推。姚镛跋其诗，称其天然不费斧凿处，大似高三十五辈。晚唐诸子，当让一而。方回跋其诗，亦称其清健轻快，自成一家。虽皆不免稍过其实。要其精思研刻，实自能独辟町畦。瞿佑《归田诗话》载复古尝见夕照映山，得句云：“夕阳山外山。”自以为奇，欲以“尘世梦中梦”对之，而不惬意。后行村中，春雨方霁，行潦纵横，得“春水渡傍渡”句以对，上下始称。其苦心搜索，即此可见一端。至集中《严子陵钓台》诗所谓“平生误识刘文叔，惹起虚名满世间”者，赵与虤《娱书堂诗话》极赏其新意可喜。而罗大经《鹤林玉露》又深以其议论为不然。盖意取翻新，转致失之轻佻，在集中殊非上乘。与虤所云，固未足为定评矣。

##### 《莲峰集》十卷（永乐大典本）

> 	宋史尧弼撰。尧弼字唐英，眉州人。其仕履不见於史传。焦竑《国史经籍志》载尧弼《莲峰集》三十卷，而世间亦无传本。故录宋诗者多不能举其姓名。惟《永乐大典》载有是集原序二篇。其一作於乾道丙戌，自署曰省斋，不知何人。

> 	其一为任清全序，作於嘉定癸酉。称“尧弼童丱即迥出不凡，少以古乐府、《洪范》等论往见张浚。浚谓其大类东坡，留馆於潭。与张栻游，每开以正大之学。

> 	岁丁丑，偕其弟尧文登第”云云，而亦不言其所终。考周密《浩然斋雅谈》云：“李焘十八岁为眉州解魁。时第二人史尧弼，方十四岁。人疑其文未工。赴鹿鸣宴犹著粉红袴，太守命分韵赋诗，尧弼得‘建’字，援笔立成云：“四岁尚少房玄龄，七步未饶曹子建。”后为张魏公客，不幸早世”云云。其所记与任清全序相合。又《江湖续集》载张炜《题莲峰集》诗一首，亦有句云：“一梗江湖客，三朝忠义家。”以诸书参互考证，盖尧弼登第后未授官而卒也。尧弼天姿卓绝，其诗纵横排宕，摆脱恒蹊。其论诸篇，明白晓畅，澜翻不穷，亦有不可羁勒之气。

> 	大抵有其乡苏氏之遗风。惟其夏绿霜凋，故不能如李焘之著书传后。然就其文章而论，要亦不失为才士。任清全序乃因集中有《论学》之作，遂以张栻少年自得，为尧弼磨礲浸灌之功，欲援而入於道学。则门户标榜之习，转不足以见尧弼矣。

> 	其文在宋已多散落，是集乃其从孙师道所重刻，今亦不可复睹。谨从《永乐大典》中掇拾裒辑，釐为十卷，著之於录。俾怀才赍志之士，无声尘翳如之慨焉。

##### 《江湖长翁文集》四十卷（山东巡抚采进本）

> 	宋陈造撰。造字唐卿，高邮人。淳熙二年进士。官至淮南西路安抚司参议。

> 	遭宋不竞，事多龃龉，自以为无补於世，置江湖乃宜，遂号江湖长翁。既不竟其用，故无所表见，而《宋史》亦不为立传。惟元申屠駉为作墓志，称其“於诲诱则良师，於抚字则循吏。身笃操修，道兼体用”。虽金石之文，称述例多溢量，亦未必纯构虚词也。集中《罪言》一篇，盖仿杜牧而作，不免纸上谈兵，徒为豪语。其文则恢奇排奡，要亦陈亮、刘过之流。其他劄子诸篇，多剀切敷陈，当於事理。记序各体，锤字炼词，稍伤真气，而皆谨严有法，不失规程。在南宋诸作者中，亦铁中铮铮者矣。至《易说》一卷，始於《无妄》，终於《比》，凡十五篇，疑其未完之书。中多以史证经，与杨万里《诚斋易说》、李光《读易详说》相类。殆为时事而发，托之诂经欤？其集久无刻本。明崇祯中，李之藻以淮南自秦观而后，惟造有名於时，始与观集同刻之於高邮云。

##### 《烛湖集》二十卷、《附编》二卷（永乐大典本）

> 	宋孙应时撰。应时字季和，自号烛湖居士，馀姚人。登淳熙乙未进士。初尉黄岩，迁海陵丞。再迁遂安令，改知常熟县。以仓粟流欠贬秩，移判邵武军。未上而卒。考杨简作应时圹志及张淏《会稽续志》，均称其绍熙初尝应蜀帅邱崈辟，预料吴曦逆谋，白崈以别将领其军。后曦以叛诛，其言果验。时应时已殁，三省奏官其子祖开。盖亦智略之士。又史弥远受业於应时，集中与弥远诸书，皆深相规戒。迨弥远柄国，独超然自远，无所假借，甘沦一倅而终。其人品尤不可及矣。《宋史艺文志》载《烛湖集》十卷。据应时诗中自序，盖尝应刘克庄之求，手编其稿为五十卷。集末有其侄祖祐跋，称涑水司马述先以十卷付梓。后附以《问思录》五十条、《通鉴摘义》三十条，总名之曰《经史说》。又附雪斋父子倡和诗，及雪斋行状、墓铭，杨简所撰圹记，《会稽续志》小传，子祖开补官省劄等篇。是十卷为祖祐所编，非其旧本也。年远散佚，久无传本。故厉鹗作《宋诗纪事》，仅於吴礼部《诗话》、王应麟《困学纪闻》、黄宗羲《姚江逸诗》内采掇数篇，寥寥不备。兹从《永乐大典》所载，排纂成编。惟《经史说》残阙特甚，仅存一篇。其馀则约略篇数，殆已十得八九。以卷帙繁重，分二十卷。仍附编其父介及其兄应求、应符诗，并录应时父子志传行状、子祖开补官省劄诸篇，为上、下二卷。应求字伯起，尝登乡荐。应符字伯潜，所著有《历代帝王纂要》二卷、《初学须知》五卷，载於陈振孙《书录解题》。今并未见云。

##### 《昌谷集》二十二卷（永乐大典本）

> 	宋曹彦约撰。彦约有《经幄管见》，已著录。是编称《昌谷集》者，考集中有《与刘后溪书》，谓世为都昌村落人，后迁於城下昌谷巷，则其所居地名也。

> 	彦约初游朱子之门。其后历任州郡，却敌平寇，独卓有实用。故《宋史》本传称其可以建立事功。及入侍讲筵，亦能殚心启沃。其《经幄管见》一书，敷陈祖训，规箴时政，尚历历可稽。文集乃湮没不显，《宋史艺文志》皆不著录。惟焦竑《国史经籍志》有《昌谷小集》二十卷。钱溥《秘阁书目》亦有《曹文简公集》十五册。然亦久无传本。厉鹗《宋诗纪事》蒐罗繁富，绝不及其姓名，则无徵久矣。今考《永乐大典》，载彦约诗文颇多。核其篇目，如本传所称为利路转运判官时所作《病夫议》，为兵部侍郎时所上《荐李心传劄子》，俱不载其中。知已未免於佚阙。然其馀诸作，世所不传者，为数尚夥。谨类次排纂，釐为二十二卷。

> 	其间奏议，大都通达政体，可见施行。所论兵事利害，尤确凿有识，不同摭拾游谈。其应诏陈言二封事，乃庆元、宝庆间先后所上。於当日苟且玩愒之弊，反覆致意，切中窾要，亦可徵其鲠直之概。惟俪词韵语，稍伤质朴。然不事修饰而自能词达理明，要非学有原本者不能也。

##### 《省斋集》十卷（永乐大典本）

> 	宋廖行之撰。行之字天民，其先延平人。五季时徙於衡州。登淳熙甲辰进士。

> 	尝官岳州巴陵尉，以亲老丐养而归，注授宁乡主簿。未赴。据田奇所作行状，称其生平内行修饬，留心经济，入仕亦多著循绩。然名位不昌，故姓字不著於史传。

> 	其所著作，诸家亦罕著录。是集乃其子谦所刊，原本十卷。今从《永乐大典》中采掇裒辑，篇帙颇夥，似当日全部收入。谨排次审订，仍析为十卷，以还其旧。

> 	其原跋十七通，行状、墓铭等三首，仍附於后，以备考核。其文章大抵屏除藻绘，务以质朴为宗，或不免近於朴僿。故戴溪作序，不甚称之。然其词意笃实，切近事理，亦足以想见其为人。至其四六之作，则较他文为流丽。潜敷敬跋，称其表启多互见周必大集中。盖以必大亦有省斋之名，故相淆混。今检勘必大全集，实无一篇与此相复。当由后人知其误载，从而刊除矣。

##### 《南轩集》四十四卷（浙江鲍士恭家藏本）

> 	宋张栻撰。栻字敬夫，广汉人。丞相浚之子。以荫补官。孝宗时历左司员外郎，除秘阁修撰，终於荆湖北路安抚使。事迹具《宋史道学传》。栻殁之后，其弟杓裒其故稿四巨编，属朱子论定。朱子又访得四方学者所传数十篇，益以平日往还书疏，编次缮写。未及蒇事，而已有刻其别本流传者。朱子以所刻之本多早年未定之论，而末年谈经论事，发明道要之语，反多所佚遗。乃取前所蒐辑，参互相校，断以栻晚岁之学，定为四十四卷，并详述所以改编之故，弁於书首。

> 	即今所传淳熙甲辰本也。栻与朱子交最善，集中《与朱子书》凡七十有三首，又有《答问》四篇。其间论辨龂龂，不少假借。如第二札则致疑於辞受之间。第三札辨墓祭、中元祭。第四札辨《太极图说注》。第五、六、七札辨《中庸注》。

> 	第八札辨《游酢祠记》。第十札规朱子言语少和平。第十一札论社仓之弊，责以偏袒王安石。第十五札辨胡氏所传《二程集》不必追改，戒以平心易气。第二十一札辨论仁之说有流弊。第四十四札论山中诸诗，语未和平。第四十九札论《易说》未安，是从来许多意思未能放下。第五十四札规以信阴阳家言，择葬地。与胡季随第五札又论朱子所编《名臣言行录》未精细。朱子并录之集中，不以为忤。

> 	又栻学问渊源，本出胡弘。而与朱子第二十八札谓胡寅《读史管见》病败不可言，其中有好处，亦无完篇。又第五十三札谓胡安国《春秋传》其间多有合商量处。

> 	朱子亦并录之集中，不以为嫌。足以见醇儒心术，光明洞达，无一毫党同伐异之私。后人执门户之见，一字一句，无不回护，殊失朱子之本意。至朱子作张浚墓志，本据栻所作行状，故多溢美，语录载之甚明。而编定是集，乃削去浚行状不载，亦足见不以朋友之私，害是非之公矣。论张浚者，往往遗议於朱子，盖未核是集也。刘昌诗《芦浦笔记》驳栻《尧庙歌》，指尧庙在桂林，失於附会。其歌今在集中，盖取其尊崇帝德，而略其事实。昌诗又录栻《悫斋铭》称栻奉其父命为其弟杓作，本集不载。检之良然。然栻集即杓所辑，不应反漏。考高斯得《耻堂存稿》有《南轩永州诸诗跋》曰：“刘禹锡编《柳子厚集》，断至永州以后，少作不录一篇。南轩先生永州所题三亭陆山诸诗，时方二十馀岁，兴寄已落落穆穆如此。然求之集中，则咸无焉，岂编次者以柳集之法裁之乎！然则栻集外诗文皆朱子删其少作，非偶佚矣。

##### 《勉斋集》四十卷（编修励守谦家藏本）

> 	宋黄幹撰。幹字直卿，号勉斋，闽县人。少受业於朱子，朱子以女妻之。宁宗朝，补将仕郎。历知汉阳军、安庆府。以主管亳州明道宫致仕。卒谥文肃。事迹具《宋史道学传》。是集讲义经说三卷、杂文三十六卷、诗一卷。杂文凡守郡公移案牍之辞皆在焉。据其卷目，与《宋史艺文志》相合，盖犹原本也。昔朱子作竹林精舍成，尝遗幹书，有“他时便可请直卿代即讲席”之语。幹亦能坚守师说，始终不贰。然林栗与朱子论《易》不合，至构衅攻击，朱门弟子有欲火栗之书者。幹祭栗文，独能不没其所长。可谓绝无门户之见。又史称幹在安庆府筑城，部署有方，民不劳而事集。及金兵大至，淮东西震恐，独安庆按堵如故。

> 	又在制置李珏幕中，力以军政不修，边备废弛为言。珏不能用。厥后光、黄继失，卒如其言。尤非朱学末流空谈心性者可比。亦足见洛、闽设教之初，尚具有实际，不徒以峨冠博带，刻画圣贤矣。其文章大致质直，不事雕饰。虽笔力未为挺拔，而气体醇实，要不失为儒者之言焉。

##### 《北溪大全集》五十卷、《外集》一卷（编修汪如藻家藏本）

> 	宋陈淳撰。淳有《北溪字义》，已著录。其生平不以文章名，故其诗其文皆如语录。然淳於朱门弟子之中，最为笃实。故发为文章，亦多质朴真挚，无所修饰。元王环翁序以为“读其文者，当如布帛菽粟，可以济乎人之饥寒。苟律以古文律度，联篇累牍，风形露状，能切日用乎否”云云。是虽矫枉过直之词，要之儒家实有此一派，不能废也。又淳以朱子终身与陆九渊如水火，故生平大旨，在於力申儒、释之辨，以针砭金谿一派之失。集中如《道学体统》等四篇，《似道》、《似学》二辨，皆在严陵时所作。反覆诘辨，务阐明鹅湖会讲之绪论。亦可谓坚守师传，不失尺寸者矣。集为其子榘所编。末有外集一卷，载奠祭文、志铭、叙述五篇，亦榘所辑附。淳祐戊辰郡倅薛季良为鋟版龙溪书院，岁久散佚。元至元乙亥、明弘治庚戌，又两经翻刻。今所传者，盖犹弘治本云。

##### 《山房集》九卷（永乐大典本）

> 	宋周南撰。南字南仲，吴郡人。淳熙庚戌登甲科。官至秘书省正字。再以荐入词馆，皆不久罢去。遂以殿廷所授文林郎终焉。《艺文志》有周南《山房集》五卷。陈振孙《书录解题》则称《周氏山房集》二十卷，后集二十卷。卷目多寡迥异。今检《永乐大典》所载，有《题山房集》者，亦有《题山房后稿》者，与陈氏著录之本合。知《宋志》五卷之目，乃传写脱讹，不足据也。惟计《永乐大典》所录，篇帙无几，当由删薙太甚，故佚去者多。今但就其存於今者，各依原目，釐为前集八卷、后稿一卷，以略存其旧。南长於四六，以俊逸流丽见称。制诰诸篇，尤得训词之体。其初入馆也，叶適实荐之。考吴子良《荆溪林下偶谈》有云：“开禧用兵，韩侂胄欲以叶適直学士院草诏。適谢不能。既而卫泾被命草诏云：‘百年为墟，谁任诸人之责。一日纵敌，遂贻数世之忧。’泾见適举似，误‘为墟’为‘成墟’。他日周南至，適告以泾文字近颇长进，然‘成墟’字可疑。南愕然曰：‘本“为墟”字，何改也？’適方知南实代作，因荐其宜为文字官。遂召试馆职。”盖即其事。案此四语，今在南所作《秦桧降爵易谥敕》中。

> 	则当时已载入己集，足徵其不能割爱。而敕内别有“兵於五材，谁能去之。臣无二心，天之制也”数语。亦极为王应麟所激赏。是其织组之工，脍炙人口，尤可以概见矣。集中又有诸书题跋二十馀则，与《馆阁续书目》体例相近，疑亦在馆校勘时所作。又杂记数十条，多述宋代故事，间或直录古书之文，无所论断。疑本别有说部附於集内，而为《永乐大典》所割裂。今无可参证，姑仍其原文录之云。

##### 《橘山四六》二十卷（浙江鲍士恭家藏本）

> 	宋李廷忠撰。廷忠字居厚，橘山其号也。於潜人。淳熙八年进士。历无为教官、旌德知县。终於夔州通判。《宋史》无传。厉鹗作《宋诗纪事》，载所著有《洞霄诗集》，今亦不传。惟是编尚存，明万历中丹阳孙云翼为之笺注。云翼自序称：“所藏原系抄本，甲申应贡之京师，偶携是帙，遂取繙阅，随手笺释。

> 	后随牒炎徼，左僻多暇，爰取订正，稍加铨次”云云。盖向无刊版，自云翼笺释后始授梓行世也。廷忠名位不显，故集中启劄为多，大抵候问酬谢之作。而第十四卷内乃皆贺正、贺至笺表，中有“乘轺护漕”等语，与廷忠仕履不合，必非其所自为。案洪迈《容斋四笔》称：“宋时所在州郡，相承以表奏书启委教授，因而饷以钱酒。”则此必廷忠为教官时代州守及宪臣所作。特原本未及注明，遂不可辨耳。北宋四六，大都以典重渊雅为宗。南渡末流，渐流纤弱。廷忠生当淳熙、绍熙之间，正风会将变之时，故所作体格稍卑。往往好博务新，转伤繁冗。然织组尚为工稳，其佳处要不可掩。固当存之以备一家。至云翼笺注，尤多芜杂，未足以资考核。以其裒缀颇勤，故姑仍旧本录之，不复刊削焉。

##### 《后乐集》二十卷（永乐大典本）

> 	宋卫泾撰。泾字清叔，华亭人。徙居昆山。登淳熙十一年进士第一。王楙《野客丛书》所谓“潮至夷亭出状元，甲辰卫泾果魁天下”者也。累官参知政事，封秦国公。卒谥文节。其事迹不具於《宋史》。惟《南宋翰苑题名记》载泾以开禧二年七月，官中书舍人，兼修玉牒官，直学士院。十月，除吏部侍郎，兼侍读。

> 	三年十月，除礼部尚书。十一月，除御史中丞。《宋史宰辅表》载开禧三年十一月丙戌，泾自中奉大夫试御史中丞，除端明殿学士，签书枢密院事。丁亥，兼权参知政事。十二月壬戌，泾与雷孝友同除参知政事。嘉定元年六月乙亥，罢为资政殿学士，知潭州。而集中谢表自潭州以后又尝一知福州，再知隆兴府。其历官岁月，尚可考见。泾初号拙斋居士，改号西园居士。后筑堂成，取范仲淹《岳阳楼记》中语题之曰后乐堂。遂以自号，并名其集。原本凡七十卷，乃其子樵所编，尝刻之於永州。岁久亡佚。明杨枢淞《故述》仅著其名，而其本已不可见。

> 	今从《永乐大典》中裒辑编次，釐为二十卷。卫氏在宋世，以文学知名。泾诸父肤敏，绍兴间为礼部侍郎，立朝颇著风采。泾弟湜，亦湛深经术，所著《礼记集说》，已别著录。泾所作大都和平温雅，具有体裁。归有光《震川集》称其文章议论，有裨当世。当韩侂胄用事时，隐居十年。於所居石浦，辟西园，坚卧不出。

> 	其进退之际，盖能以礼自守者。今即集中诸奏疏考之，其《应诏论北伐劄子》谓两国相敌，持重者安，轻动者危。应兵常胜，首事常沮。力诋侂胄开衅之非，词意极为切直。其劾易祓、朱质、林行诸状，亦能抵触奸佞，侃侃不阿。他所论列，并中窾要。在当时可称正人。特其执政未久，《宋史》又佚而不传，其大节几就湮没。幸而遗文复显，犹得据以见其仕履之大略。故著之於录，补史文所未及焉。

##### 《竹斋诗集》三卷、《附录》一卷（两淮马裕家藏本）

> 	宋裘万顷撰。万顷字元量，新建人。淳熙十四年进士。历官大理寺司直。请外任，添差江西抚幹。杨简志其墓，以默识称之。陈宏绪《寒夜录》称万顷在当时，与胡桐原、万澹庵、徐竹堂往来倡和，号为四杰。今三人俱已湮没，惟万顷集存。刘克庄《后村集》有《裘元量司直诗跋》，称其“标致高胜，有颜氏之臞，龚生之洁”。又称“其犹子南昌理掾应材《携竹斋遗墨》古律诗三首，其季元龄又手录四十二首，其言若近而远，若淡而深。近而淡者可能，远而深者不可能。为人自贵重，耻表襮，惟诗亦然。世知竹斋者多，而见其诗者绝少。理掾盍鋟诸梓，与同志共之”云云。则元量之诗，克庄时尚无专集。此本为康熙己丑其裔孙锦县知县奏所刊。凡诗三卷。末一卷附录诰敕志铭，不知何人所编。近时工部尚书裘曰修又重刊之。曰修亦万顷裔也。其诗虽风骨未高，而清婉有馀，不染江湖之滥派。赵与虤《娱书堂诗话》尝称其《归兴》一篇。又称其初官乐平印曹，与洪迈诗篇往来，迈最推其“云归青嶂雨初歇，花卧碧苔春已休”之句云。

##### 《华亭百咏》一卷（浙江鲍士恭家藏本）

> 	宋许尚撰。尚自号和光老人，华亭人。其始末无考。是编作於淳熙间，取华亭古迹，每一事为一绝句，题下各为注。然百篇之中，无注者凡二十九，而其中多有非注不明者。以例推之，当日不容不注，殆传写佚脱欤？吊古之诗，大抵不出今昔之感，自唐许浑诸人已不能拔出窠臼。至於一地之景，衍成百首，则数首以后，语意略同，亦固其所。厉鹗作《宋诗纪事》，仅录其《陆机茸》、《三女冈》、《征北将军墓》、《顾亭林》、《白龙洞》、《俞塘》、《普照寺》、《陆瑁养鱼池》、《唳鹤滩》、《湖光亭》十首。亦以其罕逢新警故也。然格意虽多复衍，而措词修洁，尚不失为雅音。所注虽简略，而其时在今五六百年之前，旧迹犹未全湮。方隅之所在，名目之所由，亦尚足备志乘之参考。在诗家，则无异於众人。在舆记之中，则视后来支离附会者胜之多矣。

##### 《梅山续稿》十七卷（浙江鲍士恭家藏本）

> 	宋姜特立撰。特立字邦杰，丽水人。父绶，靖康中殉难。南渡后荫补承信郎。

> 	孝宗召为太子春坊，累官浙东马步军副总管、庆远军节度使。事迹具《宋史佞倖传》。陈振孙《书录解题》载《梅山稿》六卷、续稿十五卷，列之《诗集类》中。则两集皆有诗无文。此本出休宁汪森家，附以杂文及诗馀共为十七卷，不知何人所增辑。森序称其流传绝少，故缮写以传。则亦罕覯之本。其正稿六卷，藏书家皆不著录。意其散佚已久矣。特立在当时，恃光宗藩邸之旧，颇揽权势，屡为廷臣所纠。其人殊不足道。陈振孙称其本一士人，涂辙一异，俨然{执目}御之态，盖惜之也。然论其诗格，则意境特为超旷，往往自然流露，不事雕琢。同时韩元吉、陆游皆爱之，亦有由矣。其《上梁文引》自述其生平最悉，有云“百首之清诗夜上，九重之丹诏晨颁”。今考此集所载，皆官春坊以后之作。而所云百首者，集中不载。或在所佚之数欤！

##### 《信天巢遗稿》一卷、附《林湖遗稿》一卷、《江村遗稿》一卷、《疏寮小集》一卷（浙江巡抚采进本）

> 	宋高翥撰。翥字九万，号菊磵，馀姚人。孝宗时游士也。有《菊磵集》二十卷，久佚不存。至国朝康熙二十六年，其裔孙士奇於徐乾学家宋椠书中采得遗诗一百九首。合以家藏二十二首。又於他集中得十三首。续得朱彝尊宋刻《江湖集》所载四十七首。删除重复，共得诗一百八十九首刻之，题曰《信天巢遗稿》。

> 	信天巢者，翥所以名其居也。然卷前元贞元年姚燧序，本称曰《菊磵集》，不知何以改名也。后附《林湖遗稿》一卷，为翥侄鹏飞字南仲者所撰。又附《江村遗稿》一卷，则翥父选、叔迈之诗。选、迈皆绍兴间登第。选官武当军节推，迈官县尉。此卷之中，又附质斋、遁翁二人之诗，则高氏谱中所载。仅存其号，即士奇亦莫能举其名矣。最后附高似孙《疏寮小集》一卷。似孙即撰《纬略》者。

> 	《文献通考》载《疏寮集》三卷。此所刻甚少，尚有他选所有而此刻无之者。是集在宋颇著称，陈振孙《书录解题》谓其作文怪涩，诗犹可观。刘克庄《后村诗话》谓其诗能参诚斋活句。不知此刻何以采辑转不完备。然士奇后序中初未言及附刻《疏寮集》，疑为士奇后人所加，更不暇博采欤？

### 一百六十二 集部十五

#### 别集类十五△《性善堂稿》十五卷（永乐大典本）

> 	宋度正撰。正有《周子年谱》，已著录。《宋史》正本传载正有《性善堂集》，而不著卷数。赵希弁《读书附志》始列其目，凡十五卷。曹彦约为之序，自明以来，世久失传。今从《永乐大典》中采撮裒次，以类排纂，仍析为十五卷，以还其旧。正游於朱子之门，文章质实，大都原本经济，不为流连光景之语。其条奏便民诸疏，不下万馀言。指陈利弊，明晰剀切，亦可谓留心世务，不徒为性命空谈。诗品虽不甚高，而词意畅达。颇与朱子格律相近。观其《书易学启蒙后》、《书晦庵所释西铭后》、《跋申请释奠礼》诸篇，悉於师说笃信不疑，宜其一步一趋矣。魏了翁《朱子语类序》称：“辅汉卿授以所集《朱子语类》文字，度周卿从予乞本，刊诸青衣。因属其以学者之病著於篇端”云云。是正又尝梓行《语类》，且为之序。而集中无此文。又史称正官太常时，適太庙灾，为二说以献。

> 	其一用朱子之议，其一则因宋朝庙制而参以朱子之说。本传中具载其略，集中亦无此文。盖删汰编纂之馀，固不免有所阙佚也。

##### 《漫塘文集》三十六卷（浙江鲍士恭家藏本）

> 	宋刘宰撰。宰字平国，金坛人。绍熙元年进士。仕至浙东仓司幹官。属北伐衅起，遂退居漫塘，阅三十年。屡荐不起，以直显谟阁主管玉局观卒於家。朝廷嘉其节，赐谥文清。事迹具《宋史》本传。宰著作甚富。淳祐初，王遂裒其遗稿，十仅得四五。为编订作序，名曰《前集》。理宗收入秘阁，世遂无传。明正德间，大学士靳贵从内阁抄出，因授王臬鋟梓，釐为三十六卷，即此本也。宰秉性恬淡，平生无他嗜好，惟书靡所不读。所为文章，淳古质直，不事藻饰，而自然畅达。

> 	其《漫塘》一赋，尤为世所传诵。又颇事讲学，当为真州司法时，方禁仕者读周、程氏书，宰坚不肯署状，亦多从朱子门人游。本传称所著别有《语录》十卷，今已久佚。其议论遂不可复考。然观此一集，其宗旨已大略见矣。语录即不存可也。

##### 《克斋集》十七卷（湖北巡抚采进本）

> 	宋陈文蔚撰。文蔚字才卿，上饶人。尝举进士。端平二年，都省言其所作《尚书类编》有益治道，诏补迪功郎。今《尚书类编》已佚，其文集亦无传本。

> 	故《书录解题》、《宋史艺文志》俱未著录。明初，其郡人张时雨及其裔孙良鉴始掇拾成编，即此本也。文蔚始因同里余大雅以师事朱子，见於所撰《余正叔墓碣》。集中与朱子往复书甚多，皆以工夫精进相规切。而《祭朱先生文》有云：“丁巳之冬，戊午之春，招之使来，授业诸孙。因获终岁，侍教谆谆。”则又尝馆於朱子家。当理宗时，朱子之学大行，故所著之书得闻於朝廷，朝廷亦遂命以官也。然文蔚实亦笃信谨守，传其师说。所记朱子之语，皆戊申以后所闻见，《於池录》第四已编入《朱子语类》中。此复具载於本集。盖一从其所言之人，一从其所记之人，义可互存。不为假借。其诗虽颇拙俚，不及朱子远甚。其文则皆明白淳实，有朱子之遗。讲义九条，剖析义利之辨，亦为谆切。均不愧儒者之言，与后来依门傍户者，固迥殊矣。

##### 《芳兰轩集》一卷（浙江鲍士恭家藏本）

> 	宋徐照撰。照字道晖，一字灵晖，永嘉人。与徐玑、翁卷、赵师秀号曰永嘉四灵。照即四灵之首也。尝自号曰山民，故其集又曰《山民集》。赵师秀《清苑斋集》有《哀山民》诗，可以为证。陈振孙《书录解题》独称照自号天民，未知何据。当属传刻之讹也。叶適作照墓志，称“其诗数百，琢思尤奇。皆横绝欻起，冰悬雪跨，使读者变掉憀栗，肯首吟叹，不能自已。然无异语，皆人所知也，人不能道耳”。所以推奖之者甚至。而吴子良《荆溪林下偶谈》则谓適虽不没其所长，而亦终不满之。故其跋刘潜夫诗卷，又有“进乎古人而不已，何必四灵”之语。后人不知，以为水心宗晚唐者，误也。盖四灵之诗，虽镂心鉥肾，刻意雕琢；而取迳太狭，终不免破碎尖酸之病。照在诸家中尤为清瘦。如其《寄翁灵舒》诗中“楼高望见船”句，方回以为“眼前事，道著便新”。又《冬日书事诗》中“梅迟思闰月，枫远误春花”。方回亦以为“思”字误字，当是推敲不一乃得之。

> 	是皆集中所称佳句。要其清隽者在此，其卑靡者亦即在此。风会升降之际，固有不能自知者矣。照集原本三卷。此本只一卷，不知何人所并。又从《瀛奎律髓》得诗六首，《东瓯诗集》得诗二首，《东瓯续集》得诗一首，并为补遗，附之於后焉。

##### 《二薇亭集》一卷（浙江鲍士恭家藏本）

> 	宋徐玑撰。玑字文渊，一字致中，号灵渊。赵师秀集作灵。字即古渊字，盖偶以别体书之。永嘉四灵之二也。《宋元诗会》载：“玑官建安主簿，龙游丞，武当、长泰令，嘉定七年卒。年五十九。”而陈振孙《书录解题》则曰：“四人者惟师秀尝登科改官。”意谓三人皆未尝出仕。曹学佺亦谓二徐皆隐居不仕。今观此卷中，玑有《监造御茶》五言古诗，盖为主簿时作。其《赠赵师秀》诗有“游宦归来几度春”之句，七言绝句又有《移官南浦》一首。则陈振孙所言偶然失考，学佺又误因之也。《书录解题》载玑集一卷，与此本相符。其名《二薇亭集》，则《通考》未载，或亦偶遗也。集后有《补遗》三首，从《瀛奎律髓》、《东瓯诗集》、《东瓯续集》中抄出。厉鹗《宋诗纪事》载玑又有《泉山集》，今未之见。或《东瓯诗集》所载为《泉山集》中诗欤！

##### 《西岩集》一卷（浙江鲍士恭家藏本）

> 	宋翁卷撰。卷字续古，一字灵舒。永嘉四灵之三也。尝登淳祐癸卯乡荐，终於布衣。叶適序其诗，称为自吐性情，靡所依傍。刘克庄《后村集》亦有赠卷诗云：“非止擅唐风，尤於选体工。有时千载事，只在一联中。”张端义《贵耳集》曰：“翁卷，四灵也。有《晓对》诗云：‘梅花分地落，井气隔帘生。’《瀑布》诗云：‘千年流不尽，六月地长寒。’《春日》云：‘一阶春草碧，几片落花轻。’《游寺》云：‘分石同僧坐，看松见鹤来。’《吾庐》云：‘移花连旧土，买石带新苔。’”其所取者，大抵尖新刻画之词。盖一时风气所趋，四灵如出一手也。

### 别有《苇碧轩集》，今未见其本。厉鹗《宋诗纪事》载卷诗四首，皆注出《苇碧轩集》。以校此集，惟《寄远》一首不载，馀皆相同。可知二集之诗，实互相出入。至张端义所举五联，鹗但列之逸句中，不能得其全篇。是又在《苇碧轩集》之外。殆当时所刊原非一本，尚不止此二集欤？

##### 《清苑斋集》一卷（浙江鲍士恭家藏本）

> 	宋赵师秀撰。师秀字紫芝，号灵秀，永嘉人。太祖八世孙。绍熙元年进士。

> 	浮沉州县，终於高安推官。永嘉四灵之四也。其诗亦学晚唐。然大抵多得於武功一派，专以炼句为工，而句法又以炼字为要。如《诗人玉屑》载师秀《冷泉夜坐》诗“楼钟晴更响，池水夜知深”一联，后改“更”字为“听”字，改“知”字为“观”字。《病起》诗“朝客偶知承送药，野僧相保为持经”一联，后改“承”字为“亲”字，“为”字为“密”字。可以知其门径矣。又《梅磵诗话》：“杜小山问句法於师秀。答曰：‘但能饱吃梅花数斗，胸次玲珑，自能作诗’”云云。故其诗主於野逸清瘦，以矫江西之失，而开、宝遗风则不复沿溯也。陈振孙《书录解题》载师秀集二卷、《别本天乐堂集》一卷，今皆未见。此本仅一卷，而题曰《清苑斋集》，未审为即《天乐堂集》之别名否。赵与虤《娱书堂诗话》载《送谢耘游淮》诗二句，又《东瓯续集》载师秀诗五首，《瀛奎律髓》载师秀诗四首，今并附录集末，题曰《拾遗》。似乎别有《天乐堂集》，而《诗人玉屑》所论《冷泉夜坐》及《病起》二首称曰《天乐》者，今皆载此集中，似乎又即《天乐堂集》。今未能尽睹其全，莫之详也。厉鹗《宋诗纪事》称师秀有《清苑斋集》，有《天乐堂集》，分为二种。而所录皆此集之诗，则鹗亦未见《天乐堂集》矣。古书散佚，阙所不知可也。

##### 《瓜庐诗》一卷（编修励守谦家藏本）

> 	宋薛师石撰。师石字景石，永嘉人。隐居不仕，筑屋会昌湖西，题曰瓜庐。

> 	赵师秀诗“野水多於地，春山半是云”之句，即为瓜庐作也。是集卷末有王绰所作墓志，述其始末甚详。卷首有赵汝回序，称其“每与四灵聚吟，独主古淡。融狭为广，夷镂为素，神悟意到，自然清空”。今观其诗，语多本色，不似四灵以尖新字句为工。所谓“夷镂为素”者，殆於近之。至於边幅太窄，兴象太近，则与四灵同一门径。所谓“融狭为广”者，殊未见其然。盖才地视四人稍弱，而耕钓优游，以诗自適。意思萧散，不似四灵之一字一句刻意苦吟。故所就大同而小异也。荆山刘植跋称其多肥遯之词。斯言谅矣。

##### 《洺水集》三十卷（江西巡抚采进本）

> 	宋程珌撰。珌字怀古，休宁人。以先世居洺州，因自号洺水遗民。绍熙四年进士。理宗朝累官礼部尚书、翰林学士、知制诏。历端明殿学士，致仕。事迹具《宋史》本传。珌立朝以经济自任，诗词皆不甚擅长。俞文豹《吹剑录》称其“省试红药当阶翻”诗、“黄麻方草罢，红药正花翻”一联，亦未为佳句。

> 	至於论备边、蠲税诸疏，则拳拳於国计民瘼，详明剀切，利病井然，盖所长在此不在彼也。其跋洪迈《万首绝句》，以为不当进之於朝，与张栻诋吕祖谦撰《文鉴》大意相类，未免操之已蹙。至於跋张载《西铭》，论其欲复井田为不可，则深明今古之宜，破除门户之见，其识迥在讲学诸儒上矣。集本六十卷，载於《书录解题》。此本乃崇祯乙巳其裔孙至远所刻，仅三十卷。原序称岁久散佚，旧阙其半云。

##### 《龙川文集》三十卷（浙江巡抚采进本）

> 	宋陈亮撰。亮有《三国纪年》，已著录。高与朱子友善，故构陷唐仲友於朱子，朱子不疑。然才气雄毅，有志事功，持论乃与朱子相左。罗大经《鹤林玉露》记朱子告亮之言曰：“凡真正大英雄，须是战战兢兢从薄冰上履过去。”盖戒其气之锐也。岳珂《桯史》又记吕祖谦殁，亮为文祭之，有“孝弟忠信，常不足以趋天下之变；而材术辨智，常不足以定天下之经”语。朱子见之，大不契。遗书婺人，诋为怪论。亮闻之，亦不乐。他日上孝宗书曰：“今世之儒士，自谓得正心诚意之学者，皆风痺不知痛痒之人也。”盖以微讽晦翁，晦翁亦不讶也云云。

> 	足见其负气傲睨，虽以朱子之盛名，天下莫不攀附，亦未尝委曲附和矣。今观集中所载，大抵议论之文为多。其才辨纵横不可控勒，似天下无足当其意者。使其得志，未必不如赵括、马谡狂躁偾辕。但就其文而论，则所谓开拓万古之心胸，推倒一时之豪杰者，殆非尽妄。与朱子各行其志，而始终爱重其人，知当时必有取也。宋《名臣言行录》谓其在孝宗朝六达帝廷。上书论大计。今集中独有上孝宗四书及《中兴论》。考《宋史》所载亦同。又《言行录》谓垂拱殿成，进赋以颂德，又进《郊祀庆成赋》，今集中均不载。叶適序谓亮集凡四十卷。今是集仅存三十卷，盖流传既久，已多佚阙，非复当时之旧帙。以世所行者只有此本，故仍其卷目著之於录焉。

##### 《龙洲集》十四卷、《附录》二卷（浙江鲍士恭家藏本）

> 	宋刘过撰。过字改之，庐陵人。当宋光宗、宁宗时，以诗游谒江湖。韩侂胄尝欲官之，使金国，而轻率漏言，卒以穷死。盖亦陈亮之流，而跅弛更甚者也。

> 	当其叩阍上书，请光宗过宫，颇得抗直声。然其时在廷诸臣已交章论奏，非廊庙不言，待於草野言之者，何必屋上架屋，为此哓哓，特巧於博名耳。又屡陈恢复大计，谓中原可不战而取，更不过附合时局，大言以倖功名。北伐之役，后竟何如耶？杨维祯吊其墓诗云：“读君旧日伏阙疏，唤起开禧无限愁。”文人标榜之词，非笃论也。其诗文亦多粗豪抗厉，不甚协於雅音。特以跌宕纵横，才气坌溢，要非龌龊者所及，故今犹传焉。集凡十四卷，后附宋以来诸人所题诗文二卷，合十六卷。岳珂《桯史》记过始末颇详。称其开禧乙丑过京口，相与摭奇吊古，多见於诗。其《多景楼》一篇，广汉章以初升为之大书。词翰俱卓荦可喜，属为刻楼上，会兵起不果云云。今集中诗以此篇为冠，盖由於此。然伏阙一疏，今竟不载於集中，其尚有佚篇欤？至蒋子正《山房随笔》载其辛弃疾席上赋《羊腰肾羹》绝句，及为张栻作张浚挽诗，以集中不载，为遗珠之憾。核以岳珂《桯史》，盖小说之附会，非脱漏也。（语详龙洲词条下。）

##### 《鹤山全集》一百九卷（浙江鲍士恭家藏本）

> 	宋魏了翁撰。了翁有《周易要义》，已著录。南宋之衰，学派变为门户，诗派变为江湖。了翁容与其间，独以穷经学古，自为一家。所著作诗文极富，本各自为集。此本乃后人裒合诸本，共次为一编。其三十五卷下题《渠阳集》，三十七卷下题《朝京集》，九十卷下题《自庵类稿》，则犹仍其旧名，刊削未尽者也。

> 	史称了翁年十五时，为《韩愈论》，抑扬顿挫，已有作者之风。其天姿本自绝异，故自中年以后，覃思经术，造诣益深。所作醇正有法，而纡徐宕折，出乎自然。

> 	绝不染江湖游士叫嚣狂诞之风，亦不染讲学诸儒空疏拘腐之病。在南宋中叶，可谓翛然於流俗外矣。其集原本一百卷，见於焦竑《经籍志》。前有淳熙己酉宛陵吴渊序。凡诗十二卷、笺表制诰奏议等十八卷、书牍七卷、记九卷、序铭字说跋等十六卷、启三卷、志状二十一卷、祭文輓诗三卷、策问一卷、长短句三卷、杂文四卷，又制举文三卷、《周礼折衷》四卷、拾遗一卷、《师友雅言》二卷，共成一百一十卷。此十卷皆注有新增字，盖书坊刊版所续入。然了翁尚有《古今考》一卷，又不入此集，盖偶遗也。元明间集版湮废。嘉靖辛亥，四川兵备副使高翀等始重刻於邛州。而校订草率，与目多不相应。或书中有此文，而目反佚之。

> 	疑有所窜改，已非其旧。又目凡一百十卷，而吴凤后序称一百七卷，盖重订时失於检勘。又《周礼折衷》并为三卷，以《师友雅言》并为一卷，又阙《拾遗》一卷，故实止此数。然世间仅存此本，流传甚少。今重加校定，仍其所阙，析其所并，定为一百九卷。而原目之参错不合者，则削而不录焉。

##### 《西山文集》五十五卷（福建巡抚采进本）

> 	宋真德秀撰。德秀有《四书集编》，已著录。考《宋史》本传，德秀有《西山甲乙稿》、《对越甲乙集》、《经筵讲义》、《端平庙议》、《翰林词草》、《四六献忠集》、《江东救荒录》、《清源杂志》、《星沙集志》诸书。此本为明万历中福建巡抚金学曾所刊，国朝浦城县知县王允元又补葺之。所载诗赋而外，惟《对越甲乙稿》、《经筵讲义》、《翰林词草》三种自分卷帙。其馀序记等作，但以类次，不别分名目。或即本传所谓《西山甲乙稿》者，未可知也。他如《端平庙议》诸书，俱不编入，疑其阙佚尚多。然马端临《通考》所载亦作五十六卷，则此本所少仅一卷。殆宋时刊本，即未尝以诸书编入耶？德秀生朱子之乡，故力崇朱子之绪论，其编文章正宗，持论严刻，於古人不贷尺寸。而集中诸作，吹嘘释、老之焰者，不一而足，有不止韩愈《罗池庙碑》为刘昫所讥、与大颠诸书为朱子所摭者。白璧微瑕，固不必持门户之见，曲为隐讳。然其他著作，要不失为儒者之言，亦不必竟以一眚掩也。

##### 《方泉集》四卷（编修汪如藻家藏本）

> 	宋周文璞撰。文璞字晋仙，号方泉，又号野斋，又号山楹，阳穀人。诸书不详其仕履。盖亦江湖派中人也。是集凡赋一卷、诗三卷。张端义《贵耳集》极称其《灌口二郎歌》、《听欧阳琴行》、《金涂塔歌》，以为不减贺、白。（案贺、白谓李贺、李白也。语殊杜撰，谨附订於此。）然文璞古体长篇，微病颓唐，不出当时门径，较诸东坡、山谷，已相去不知几许。端义拟以青莲、长吉，未免不伦。至於古体短章，近体小诗，如端义所称《题锺山》一绝、《晨起》一绝，固可肩随於《白石》、《涧泉》诸集之间，宜其迭相唱和也。端义所称《灌口二郎歌》，集无此题。惟四卷之首有《瞿塘神君歌》，观其词意，殆即所谓《灌口二郎歌》者。或文璞以名不雅驯，后改此题欤。

##### 《东山诗选》二卷（永乐大典本）

> 	案《东山诗选》散见《永乐大典》中，皆题葛元承撰，而不著时代爵里。今考集中《早发》诗云：“天台今日去，步步紫云乡。”又《新昌道中》诗云：“明朝行几里，应近赤城西。”则当为天台人矣。谢铎《赤城续志》载有葛绍体字元承，家於黄岩。尝师事永嘉叶適，得其指授。赵希弁《读书附志》亦载有葛绍体《东山诗文选》十卷。则此集即绍体所撰，旧本偶题其字耳。惟《读书附志》称诗文选，而《永乐大典》所载乃有诗无文。或文不足录，为编纂者所删欤？希弁又称家大酉应繇为之序，叶梦鼎跋其后，及行状、墓志原附集中。今并佚不存，其事迹则无可考见矣。叶適《水心集》有《赠绍体》诗云：“数年之留能浩浩，一日之别还草草。念子身名两未遂，令我衰病无一好。”又云：“不愁好龙龙不下，只愁爱玉酬石价。”殆亦潦倒场屋之士。集中有与赵师秀、翁卷酬赠之作，故其诗颇近四灵。盖永嘉一派，以四灵为宗主，当时风气如是也。厉鹗撰《宋诗纪事》，不载绍体之名，知集佚已久。今据《永乐大典》所录，分体釐订，编为二卷，以存其概。绍体所著，又有《四书述》，见於朱彝尊《经义考》，注曰已佚。然有此一集，已足以传绍体矣。

##### 《白石诗集》一卷、附《诗说》一卷（编修汪如藻家藏本）

> 	宋姜夔撰。夔有《绛帖平》，已著录。罗大经《鹤林玉露》称夔学诗於萧。

> 	而卷首有夔自序二篇。其一篇称：“三薰三沐，师黄太史氏，居数年，一语噤不敢吐。始大悟学即病，不若无所学者之为得。”其一篇称：“作诗求与古人合，不如求与古人异。求与古人异，不如不求与古人合，而不能不合；不求与古人异而不能不异。”其学盖以精思独造为宗。故序中又述千岩、诚斋、石湖咸以为与己合，而己不欲与合。其自命亦不凡矣。今观其诗，运思精密，而风格高秀，诚有拔於宋人之外者。傲视诸家，有以也。《宋史艺文志》载夔《白石丛稿》十卷。陈振孙《书录解题》载《白石道人集》三卷。今止一卷，殆非完本。考《武陵旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无。知在所佚诸卷之内矣。夔又有《诗说》一卷，仅二十七则，不能自成卷帙，旧附刻词集之首。然既有诗集，则附之词集为不伦，今移附此集之末，俾从其类。观其所论，亦可以见夔於斯事所得深也。

##### 《野谷诗稿》六卷（两淮马裕家藏本）

> 	宋赵汝鐩撰。汝鐩字明翁，袁州人。其称开封者，汝鐩为太宗八世孙，追溯祖系，不忘本源，犹唐代诸李皆称陇西成纪也。登嘉泰二年进士。授馆职。

> 	嘉定中分司镇江管榷。王士祯《池北偶谈》载黄虞稷尝钞宋人小集二十八家。士祯手钞姜夔、周弼、邓林三家。馀摘录佳句者十九家，以汝鐩为首。所录凡五言二十联、七言一联，称其五言律时有佳句，七言俚俗，歌行漫无音节顿挫。而谓刘克庄序推其跌宕真剸蛟缚虎手，又许以建安、黄初，皆失之妄。又评释斯植《采芝集》曰：“此君及赵汝鐩五言，皆多佳句，而无远神。”其论良允。然自唐以来，兼擅诸体者，不过数家。馀皆互有短长。孟浩然、韦应物以五言笼罩千古，而七言则皆不工。无论姚合以下，至於晚唐、五季，以迨九僧、四灵，刻意苦吟，不过求工於五字。盖江湖一派，门径如斯，不能兼责以他体。一花一石，时饶佳致，如汝鐩之流，固亦谈艺者所不废也。

##### 《平斋文集》三十二卷（编修汪如藻家藏本）

> 	宋洪咨夔撰。咨夔有《春秋传》，已著录。是集经筵进讲及制诰之文居多，诗歌杂著仅十之三。其官御史时，忠言谠论，力陈时弊，略见於《宋史》本传。

> 	而集中不录其奏疏，或避人焚草之意欤！考史称咨夔为嘉定二年进士。而厉鹗《宋诗纪事》据《咸淳临安志》谓嘉定无二年榜，因断为元年。今考集中《题陶崇诗卷》云：“某与宗山同壬戌进士。”按嘉定以戊辰改元，其二年为己巳。若壬戌则实嘉泰二年。史特误泰为定，鹗未详考，而以咨夔为嘉定元年进士，非也。

> 	又谢枋得《叠山集》末附录《赠行》诸诗，有洪平斋七律一首。核其时代，与咨夔殊不相及。《宋诗纪事》别出《洪平斋》一条，不以入咨夔条下。是则考之为审矣。

##### 《蒙斋集》十八卷（永乐大典本）

> 	宋袁甫撰。甫字广微，鄞县人。礼部侍郎燮之子。举嘉定七年进士第一。历官吏部侍郎，兼国子祭酒，权兵部尚书。赠少傅，谥正肃。事迹具《宋史》本传。

> 	焦竑《国史经籍志》载甫《蒙斋集》四十卷。明以来传本甚稀。近时李邺嗣等辑《甬上耆旧诗》，蒐罗颇广，而亦未见甫集，仅从他书摭拾编次。则其佚固已久矣。今取《永乐大典》所载者，以类排比，釐为一十八卷。甫承其家学，具有渊源。历官所至，惟汲汲以兴利除害为事。凡有奏请，凿然可见诸施行。其在徽州所上便民诸条，迄今利赖，不同纸上空谈。至於遇朝廷大事，侃侃直陈，尤为切中窾要。如史嵩之议约蒙古伐金，甫力持不可。且言嵩之轻脱难信，几罹危祸。

> 	又力斥史弥远之专政，而劝理宗以独揽乾纲，更为人所难言。今诸疏虽不尽传，而所存劄子尚多。要皆劘切权贵，抗论不阿，可称忠鲠之士。其他诗文，类多明白晓畅，切近事理，亦不屑为藻缋之词。独其遗编湮没几数百年。今幸逢蒐罗放佚之时，其祖文所著《瓮牖闲评》，其父燮所著《家塾书钞》、《毛诗讲义》及《絜斋集》，并於《永乐大典》中裒辑刊布。且得邀宸章褒咏，光耀艺林。兹甫斯集，又得排次成帙，复显於蠹蚀之馀。既仰见圣天子表章遗籍，阐发幽光，为千古艺林之至幸。并见袁氏父子祖孙，积学三世，凡所著作，虽沉晦有年，而卒之不能磨灭，待昌运而重彰。亦足励穷经稽古之儒，各勉为其可传也。

##### 《康范诗集》一卷、《附录》三卷（安徽巡抚采进本）

> 	宋汪晫撰。晫所编《曾子》，已著录。是集题曰“康范”者，真德秀参知政事时，属绩溪令李遇求晫言行之实，将荐於朝。会德秀卒，未果，后晫亦卒，遇私谥之曰“康范”，因以名集也。末有晫三世孙梦斗跋语，称“其诗词共七十首。其馀杂著，亦尝编辑得二十篇。并《静观常语》三十馀卷，亡於兵火。惟诗词草本仅存”云云。盖掇拾於残毁之馀，已非其完帙，故所存仅此集。

> 	后又有《康范续录》，载梦斗进晫所编《曾子》、《子思子全书》表及《褒赠通直郎指挥》二篇。又有《康范实录》，载行状、铭诔之类，盖仿李翱文集所作《皇考实录》之例。（案自六朝以后，实录已为国史之尊名，臣庶不应僣拟，已驳正於李翱集条下，兹不具论。）又有附录外集，载诸名贤与其先世酬唱题赠之作，皆后人所续辑也。是集及梦斗《北游集》旧本，合题曰《西园遗稿》。西园盖其先世监簿琛别业，苏辙有《题汪文通豁然亭》诗，即在其地。今以二人相距三世，本各为一集，故仍分著於录。而附存其改题之总名於此焉。

##### 《清献集》二十卷（编修汪如藻家藏本）

> 	宋杜范撰。范字成己，黄岩人。嘉定元年进士。淳祐中官至右丞相，清献其谥也。事迹具《宋史》本传。史载范所著古律诗五卷，今此本四卷。又杂文六卷，今此本亦四卷。又奏稿十卷，今此本十卷，又多书劄一卷。又外制三卷、进故事五卷、经筵讲义三卷，今此本俱不载，而有行状、本传、祠记等一卷，列於卷首。

> 	共为二十卷。盖后人重辑之本，非其旧矣。范有公辅才，正色立朝，议论鲠切。

> 	其为御史时，累劾李鸣复等行贿交结之罪，鸣复卒以去位。其守宁国还朝时，又极陈内忧外患之交迫，而劝理宗以屏声色、远邪佞，言多切挚。及其为相，前后所上五事及十二事，无不深中时弊。虽在位未久而没，不能大有所匡正，然奏疏之见於集者，大都悱恻恳到，足以徵其忠爱之忱矣。

##### 《鹤林集》四十卷（永乐大典本）

> 	宋吴泳撰。泳字叔永，潼川人。嘉定元年进士。理宗朝历官起居舍人，兼直学士院，权刑部尚书。终宝章阁学士，知泉州。事迹具《宋史》本传。史称所著有《鹤林集》，而不详卷数。《艺文志》亦不著录。惟《永乐大典》各韵中，颇散见其诗文。谨裒辑编次，釐为四十卷。放佚之馀，篇什尚夥，亦可见其著作之富矣。泳当南宋末造，正权奸在位，国势日蹙之时，独能正色昌言，力折史弥远之锋，无所回屈。可谓古之遗直。至当时边防废弛，泳於山川阸塞，筹画了如，慷慨敷陈，悉中窾要。本传所载诸疏，简略未详。今以本集考之，如绍定二年上《西陲八议》。五年疏四失三忧及《保蜀三策》。端平二年言元兵先通川路，后会江南，不可不固上流。三年乞预储蜀帅，又陈《坏蜀四证》及《救蜀五策》。

> 	大抵於四川形势言之最晰。良由南宋以蜀为后户，於形势最为冲要。泳又蜀人，深知地利。故所言切中窾会，非揣摩臆断者比，实可以补史所未备。其他章疏表奏，明辨骏发，亦颇有眉山苏氏之风。在西蜀文字中，继魏了翁《鹤山集》后，固无多让也。

##### 《东涧集》十四卷（永乐大典本）

> 	宋许应龙撰。应龙字恭甫，闽县人。嘉定元年进士第。调汀州教授。累迁国子司业祭酒，权直舍人学士二院。官至端明殿学士，签书枢密院事，提举洞霄宫。

> 	事迹具《宋史》本传。其集则不见於《艺文志》，原书卷目已不可考。明钱溥编次《秘阁书目》，亦不载其名。则明初已散佚矣。惟《永乐大典》颇散见其诗文，抄撮排缀，各体粗备，而制诰一类尤繁。盖应龙在理宗时，历掌内外制，尝以日昃拜命，夜半宣锁，不二鼓而草三麻，人服其敏。史称郑清之、乔行简罢相制，皆应龙所草，帝极称其善。今二制并在集中，典雅严重，实能得代言之体。其他亦多深厚简切。而於当时宰执将帅、侍从诸臣、姓名官爵、迁转拜罢、纪传所未详者，尤可藉以徵信，於考史尤为有裨。又应龙於经济幹略，深所究心。其知潮州，属剧盗逼境，随机扞御，诸寇悉平。治潮政绩，与李宗勉治台齐名。及为兵部尚书，值乔行简行秤提楮币之法，民间不便。应龙奏罢之。今其劄子亦具存集内。大抵疏通畅达，切中事情，务为有用之言，非篆刻为文者可比。虽其格力稍弱，然舂容和雅，能不失先正典型。在南宋馆阁之中，亦可称一作手矣。谨以类裒次，釐为十有四卷。著之於录，俾不致泯没於后焉。

##### 《方是间居士小稿》二卷（两淮盐政采进本）

> 	宋刘学箕撰。学箕字习之，崇安人。刘韐之曾孙，刘子翚之孙，刘<王毕>之子也。闲居不仕，自号种春子。家饶池馆，有堂曰方是间。故又号方是间居士。是编上卷，古今体诗一百七十一首。下卷，赋及杂文二十七首、长短调三十八首。

> 	前有嘉定间建阳刘淮、东里赵蕃、开封赵必愿三序。末有学箕自记及其门人游彬等跋。初已鋟版，因兵乱散失。元至正辛丑，其裔孙名张者，复重刊之。此编盖从刻本影抄者也。刘淮序称其笔力豪放，诗摩香山之垒，词拍稼轩之肩。今观集中诸词，魄力虽少逊辛弃疾，然如其《和弃疾金缕词韵述怀》一首，悲壮激烈，忠孝之气，奕奕纸上，不愧为韐之子孙。虽置之稼轩集中，殆不能辨。淮所论者不诬。至其诗虽大体出白居易，而气味颇薄。歌行则往往放笔纵横，时露奇崛。

> 	或伤於稍快稍粗，与居易又别一格。淮以为抗衡居易，则似尚未能矣。

##### 《翠微南征录》十一卷（编修汪如藻家藏本）

> 	宋华岳撰。岳字子西，贵池人。为武学生。开禧元年上书请诛韩侂胄、苏师旦，下大理寺鞫治，编管建宁。侂胄诛，放还。登嘉定武科第一，为殿前司官。

> 	又谋去丞相史弥远，事觉，下临安狱，杖死。其集名“南征”者，皆其窜建宁时所作。“翠微”则其别号也。此本卷首有新城王士祯题语，曰：“宋华岳集十一卷，名《翠微南征录》。第一卷开禧元年上皇帝书，请诛韩侂胄、苏师旦，语最抗直。馀诗十卷，率粗豪使气。上侂胄诗云：‘十庙英灵俨如在，漫於宗社作穿窬。’及诛侂胄，函首请和。又有诗云：‘反汉须知为晁错，成秦恐不在於期。’皆不肯附和浮议，盖陈东一流人。如岳诗，不以工拙论可也。”其持议颇允。士祯又引《吴兴掌故》云：“《翠微集》，华廉字仲清著，不知何据。”案岳名著史册，此集亦著录《艺文志》，昭灼无疑。华廉所著《翠微集》，当别自一人一书，与岳集不得相混。士祯乃录以存疑，则失於裁断矣。

##### 《浣川集》十卷（永乐大典本）

> 	宋戴栩撰。栩字文子。朱彝尊《经义考》引王缵说，作字立子。未知孰是也。

> 	永嘉人。登嘉定元年进士。为太学博士，迁秘书郎。出知临江军，不赴。后复起为湖南安抚司参议官。焦竑《国史经籍志》载所著《浣川集》十八卷。案栩有绝句云：“近来万境心如洗，笑改斜川作浣川。”盖其罢官后所自号，因以名集也。

> 	外间久无传本。今从《永乐大典》采掇编次，釐为十卷。栩与徐照、徐玑、翁卷、赵紫芝等同里，故其诗派去四灵为近。然其命词琢句，多以镂刻为工，与四灵之专主清瘦者，气格稍殊。盖同源异流，各得其性之所近。至其文章法度，则本为叶適之弟子，一一守其师传，故研炼生新，与《水心集》尤为酷似。中如《论圣学》、《论边备》诸劄子，亦复敷陈剀切，在永嘉末派，可云尚有典型。惟是史弥远柄国之时，栩献诗谀颂，不一而足。而胡知柔以争济王事忤弥远，谪赴象台，栩又赋诗赠行，深致惋惜。前后若出两辙。昔韩愈上京兆尹李实书，深相推挹。

> 	及作《顺宗实录》，乃具列其罪。文人前后异论，虽往往而然，然不应一时之内，翻覆至於如是。岂非内托於权倖，外又附於清流欤？其人殊不足道，以词采取之可矣。《经义考》载栩所著有《五经说》，注曰已佚。今考其说，惟谓《周礼》特周公大约之书，当时未必尽行，其立论颇为有识。至於谓《诗》坏於卫宏之序，《春秋》误於《公羊》之传，《易》由於三圣《系》、《爻》、《彖》、《象》之互入，《书》失於孔壁序传简编之相乱。大抵南宋诸人轻诋汉儒之馀唾，虽不存可也。

##### 《渔墅类稿》八卷（永乐大典本）

> 	宋陈元晋撰。元晋《宋史》无传。惟《江西通志》载其字明父，崇仁人。登嘉定四年进士。初授雩都尉，迁知福州、融州。累官邕管安抚使。尝建渔墅书院，因以名集。然考赵汸《东山存稿》有虞集行状，称集之祖解组过临川，寓公陈元晋之夫人为其女弟，因迎以归。则元晋亦蜀人，侨居崇仁。《通志》尚考之未详也。焦竑《经籍志》载有元晋《渔墅类稿》十卷。诸家悉不著录。今检《永乐大典》中，尚存杂文八十馀首，各体诗一百一十馀首。谨以类编辑，釐为八卷。

> 	《江西志》称元晋嗜学好义，为德於乡人者甚多。历官所至，俱著政绩。今观集中，如《乞差甲首科劄子》，则极论当时赋役之弊。《上曾知院事》，则力陈上流防江之策。且谓天下非事功难立之为忧，而人心不睦之可畏。又谓边遽戒警，则号召郡国不教之卒，坐糜粟於长江以南，谓之警报。及日远则散遣解弛，又复置之度外。自开国以来，同一痼病。其於南宋废弛聚讼之象，指陈痛切，可谓深中膏肓。又《上魏了翁启》有云：“善类之势不振，付之乍佞乍贤。正论之脉仅存，听其自鸣自息。以奔趋为捷径，以软熟为圆机。习成脂韦，病入骨髓。”皆愤世嫉俗之言。则知其生平必伉直不谐於时者。读其遗文，犹可以见其人也。

##### 《沧洲尘缶编》十四卷（永乐大典本）

> 	宋程公许撰。公许字季与，一字希颖，叙州宣化人。举嘉定四年进士。历官权刑部尚书，宝章阁学士，知隆兴府。事迹具《宋史》本传。公许冲澹自守，而在朝谠直敢言，不避权倖。屡为群小齮龁，不安其位而去。当代推其风节，初不以文采见长。然所作才气磅礴，风发泉涌，往往下笔不能自休。本传称所著有《尘缶文集》、《内外制》、《奏议》、《奉常拟谥》、《掖垣缴奏》、《金华讲义进故事》行世。今皆散佚不传。惟《永乐大典》载有公许诗文，题曰《沧洲尘缶编》。又有公许自序一篇，末署淳祐改元辛丑。盖公许为秘书少监时所自编也。案公许当日所论列，如《应诏言事乞留杜范》、《乞还言官》、《言蜀事十条》、《请蠲和籴》、《乞罢龚基先》、《论徐元杰事》诸疏，《宋史》皆撮其大纲，著於本传。其全文必更剀切详明，而详检《永乐大典》，均未之载。殆以《内外制》、《奏议》诸编当时皆别本单行，今惟文集仅存，故其他遂不复见。

> 	至古今体诗，据自序本以一官为一集。而其目为《永乐大典》所割裂，原第已无可考。杂文亦仅有序记、策问等寥寥数篇，尤非完帙。今姑就所存者裒辑掇拾，分类编次，釐为十四卷。大抵直抒胸臆，畅所欲言，虽不以煅炼为工，而词旨昌明，议论切实，终为有道之言。其格在雕章绘句上也。

##### 《安晚堂诗集》七卷（编修汪如藻家藏本）

> 	宋郑清之撰。清之初名燮，字文叔。后改今名，字德源。安晚其别号也。鄞县人。嘉定四年进士。宝庆初以定策功，累官太傅左丞相。卒谥忠定。事迹具《宋史》本传。所撰《安晚集》，本六十卷，宋时刊於临安。此本所存仅第六卷至第十二卷，但有诗而无文，较原目仅十之一。考王士祯《蚕尾集》，有《安晚集跋》，亦称仅古今体诗第六卷至第十二卷，则康熙中已无完本矣。士祯但谓其诗多禅语，而不言其工拙。今观所作，大都直抒性情，於白居易为近。其《咏梅》、《咏雪》七言歌行二十首，亦颇有可观。且清之为相，擢用正人，时有“小元祐”之号。在南宋中叶，犹属良臣。不但其诗为足重，固不容以残阙废也。厉鹗《宋诗纪事》从临安、四明两志采得《净明院》及《题雪窦妙高峰》诗二首，为此本所未载。零篇断简，幸留百一，今亦并附入焉。

### 一百六十三 集部十六

#### 别集类十六△《四六标准》四十卷（内府藏本）

> 	宋李刘撰。明孙云翼笺释。刘字公甫，崇仁人。嘉定七年进士。历官宝章阁待制。云翼有《橘山四六笺注》，已著录。刘平生无他事可述，惟以俪语为专门。

> 	所著《类稿》、《续类稿》、《梅亭四六》，今皆未见。此本乃其门人罗逢吉所编。以刘初年馆何异家，及在湖南、蜀中所作汇为一集。题曰“标准”，盖门弟子尊师之词也。凡分七十一目，共一千九十六首。自六代以来，笺启即多骈偶。

> 	然其时文体皆然，非以是别为一格也。至宋而岁时通候、仕宦迁除、吉凶庆吊，无一事不用启，无一人不用启。其启必以四六。遂於四六之内别有专门。南渡之始，古法犹存。孙觌、汪藻诸人，名篇不乏。迨刘晚出，惟以流丽稳贴为宗，无复前人之典重。沿波不返，遂变为类书之外编、公牍之副本，而冗滥极矣。然刘之所作，颇为隶事亲切，措词明畅。在彼法之中，犹为寸有所长。故旧本流传，至今犹在。录而存之，见文章之中有此一体为别派，别派之中有此一人为名家，亦足以观风会之升降也。至云翼之注，芜杂特甚，然亦有足备考证者。旧本所载，亦姑附存焉。

##### 《筼窗集》十卷（永乐大典本）

> 	宋陈耆卿撰。耆卿有《赤城志》，已著录。考吴子良《荆溪林下偶谈》云：“叶適汲引后进，以文字之传，未有所属。晚得耆卿，即倾倒付属之。时士论犹未厌，適举《东坡太息》一篇为证，谓他日终当论定。其后才十数年，世上文字，日益衰落，而耆卿卓然为学者所宗。”又云：“耆卿四六，理趣深而光焰长。以文人之笔藻，立儒者之典型。合欧、苏、王为一家，適深叹赏之。”核以適所作耆卿集序，称许甚至，知子良所言为不诬。谢铎《赤城新志》，亦称其文疆埸甚宽，而步武甚的。惟车若水为耆卿弟子，所著《脚气集》则曰：“予登筼窗先生门，方逾弱冠。荆溪吴明辅（案明辅即吴子良字）先从筼窗，已登科，相与作为新样古文。每一篇出，交相谀佞，以为文章有格。归呈先祖，乃不悦。私意谓先祖八十有馀，必是老拙，晓不得文字。顾首顾尾，有间有架，且造语俊爽，皆与老拙不合也。既而先祖与筼窗皆即世，吾始思六经不如此，韩文不如此，欧苏不如此，始知其非”云云。其持论独异。今观其集，虽当南渡后文体衰弱之馀，未能尽除积习，然其纵横驰骤，而一归之於法度。实有灝气行乎其间，非啴缓之音所可比，宜其与適代兴矣。《读书附志》载所著《筼窗初集》三十卷、《续集》三十八卷。《宋史艺文志》、马端临《经籍考》已不著录。世亦久无传本。

> 	今从《永乐大典》中采掇薈萃，共得文一百三十一篇、诗三十八篇、词四篇。

> 	中如《林下偶谈》所称《代谢希孟上钱相启》、《游仲鸿谥议》之类，均已亡阙。

> 	盖所存仅十之一二矣。谨釐正讹舛，录为十卷，俾不终就湮没。其叶適、吴子良序跋及耆卿自序，仍录置前后，庶有以考见其大略焉。

##### 《友林乙稿》一卷（浙江巡抚采进本）

> 	宋史弥宁撰。弥宁字安卿，鄞县人。丞相浩之从子也。嘉定中以国子舍生莅春坊事，带閤门宣赞舍人，知邵阳。《宋史》无传，其集亦不见於《艺文志》。

> 	此本犹宋时旧刊，楷法颇为工致。凡录诗一百七十首，前有原序一篇，自称其名曰域。大略谓浩帅闽时，以庠序诸生最沐称赏。后四十年，得见弥宁於湘南，因掇拾友林诗稿，命工鋟之。而序末旧阙一翻，失去题署年月，不知其姓为谁。

> 	以词意推之，盖作於弥宁知邵阳时也。集中近体诗居多。其《诗禅》一首云：“诗家活法类禅机，悟处工夫谁得知。寻著这些关棙子，国风雅颂不难追。”

> 	观其持论，似亦以妙悟为宗，与严羽之说相近。然命意遣词，务取鲜新，乃往往伤於纤仄，无所谓镜花水月之意。则所谓妙悟者，特一韵之奇、一字之巧而已。

> 	特其点缀映媚，时亦清警，沙中金屑，要不可谓之非宝。固亦不妨录其一长云尔。

##### 《方壶存稿》八卷（编修汪如藻家藏本）

> 	宋汪莘撰。莘字叔耕，休宁人。嘉定间以布衣上封事。不用，退而筑室柳溪之上，囿以方渠，自号方壶居士。与朱子颇相善。然集首《辞晦庵朱侍讲书》，反覆以调和两宫责望朱子。至称建明稍缓，非特不能为天下学道者之地，亦不能为后世学道者之地。其言剀切耿直，相规以善。非依草附木，苟邀奖借者比。朱子答书，今佚不传。而集中别有与莘两书。其一书颇以好论说、喜文章为戒，亦深以道义相切劘，或病其前书太直欤！是编第一卷为书、辨、序、说、颂，第二为赋、歌行，第三卷至第七卷为古、今体诗，第八卷为诗馀。附录李以申所撰传及交游往来书。前有程珌、孙嵘叟、王应麟三序。后有宇文十朋、史唐卿、刘次皋、汪循四跋。考所附徐谊书，称移牒州县，使书吏录其著述。刘次皋跋又称莘出示诗稿三编。则莘本有自编之集。宇文十朋跋称曰《柳塘集》，盖其初名也。

> 	汪循跋乃称先生著述多不存，存者此耳，故谓之《存稿》。裔孙灿、尚和、孝海辑而传之。则此本为灿等所重编，非其旧矣。观孙嵘叟序作於咸淳辛未，已称所上三疏不可见。则循跋所谓著述多不存者信也。集中诸文，皆排宕有奇气。诗源出李白，而天姿高秀不及之，故往往落卢仝蹊径。虽非中声，要亦不俗。诗馀前有自序，称所爱者苏轼、朱希真、辛弃疾三人，谓之词家三变。故所作稍近粗豪。

> 	其中《水调歌头》二首，至以《持志存心》为题，则自有诗馀，从无此例。苟欲讲学，何不竟作语录乎！

##### 《铁庵集》三十七卷（浙江鲍士恭家藏本）

> 	宋方大琮撰。大琮字德润，号壶山，莆田人。开禧元年省试第三人。除右正言，疏论天下大势，复言理乱安危之要。迁起居舍人，兼实录院检讨官，奉祠去职。寻改集英殿修撰，知广州。调知隆兴。卒谥忠惠。《宋史》无传。其事迹略见《福建通志》中。今按周密《齐东野语》，称闽漕方大琮与王臞轩友善，而集中亦有将乡漕之命语。则尝官福建转运使。又集首原题宋宝章阁直学士。则不终於集英修撰。盖《通志》所纪，历官犹未备也。《宋季三朝政要》载：“理宗端平三年，大琮为右正言，上疏极论济王之冤。侍御史蒋岘劾其鼓扇异端，与王逸、刘克庄同日去国。”盖亦謇谔敢言之士。故其奏疏多能疏通畅达，切中时弊。

> 	经义亦颇有可观。虽文格稍涉平衍，而要非游谈无根也。原集久佚，此本乃其族孙良永、良节等蒐辑编成。盖散亡之馀，已非全帙矣。

##### 《壶山四六》一卷（浙江鲍士恭家藏本）

> 	不著撰人名氏。考南宋文士号壶山者有四。其一为宋自逊，字谦父。方回《瀛奎律髓》所谓谒贾似道获楮币二十万以造华居者也。其一为徐师仁，字存圣。

> 	所著有《壶山集》七十卷，见於《续文献通考》中。其一为黄士毅，字子洪。自莆徙吴，不忘故乡，因号壶山。从学朱子，尝编类其语录以行世者。其一则方大琮也。四人之中，师仁事迹已无考。自逊为江湖游客，未尝仕宦。士毅则藉承师荫，列名道学，亦非显官。惟大琮曾任闽漕，而此集第一首即《除福建漕谢乔平章启》。其中所云“竟坐非宜言之诛，当伏不可赦之罪”者，亦与大琮疏论济王被斥事迹相符。似当为大琮所作。第今所传大琮《铁庵集》，为其族孙良永等所编，取入四六启劄六十四首，多不与此相同。而此本所收八十馀首，其数转浮於本集。良永等既加搜辑，不应疏脱如是，其偶未见此本耶？以其属对亲切，工於剪裁，当南宋骈体之中，尚为佳手。疑以传疑，姑附录於《铁庵集》后，以备参考云尔。

##### 《默斋遗稿》二卷（浙江鲍士恭家藏本）

> 	宋游九言撰。九言字诚之，建阳人。由古田尉知光化县，充荆鄂宣武参谋官。

> 	端平中，特赠直龙图阁，谥文靖。其集《宋史艺文志》不著录。此本为浙江鲍氏知不足斋所藏。凡诗一卷、文一卷。厉鹗《宋诗纪事》录九言诗四首，其前二首即采之此集。然所载《金陵野外废寺》一首云：“池塘淡日蒹葭冷，篱落西风橘柚黄。”此本“淡日”作“淡月”，“橘柚黄”作“橘柚香”。《听郑三弹双韵子歌》一首云：“眼前犹听旧歌词。”此本作“眼中犹有汉威仪”。均字句小异。盖传写者不一本也。其馀《美人倚楼图》一首、《溪上》一首，则均为集中所不载，鹗从《诗家鼎脔》录入。而此本之末，鲍氏又从刘大彬《茅山志》补录词三首，从曹学佺《宋诗选》及《槜李诗系》诸书补录诗六首。疑此本亦由掇拾而成，故搜采有所未及欤。其诗格不甚高，而时有晚唐遗韵，不涉於生硬杈桠。

> 	其《义灵庙迎享送神曲序》，记台州司户滕膺拒方腊之乱甚详，亦足以补史之阙也。

##### 《履斋遗集》四卷（浙江鲍士恭家藏本）

> 	宋吴潜撰。潜字毅夫，宣州宁国人。嘉定十年进士第一。官至参知政事、右丞相，兼枢密使。进左丞相，封许国公。后谪化州团练使，安置循州卒。事迹具《宋史》本传。是集为明末宣城梅鼎祚所编。凡诗一卷、诗馀一卷、杂文二卷。

> 	盖裒辑而成，非其原本。如诗馀中有《和吕居仁侍郎》一首，居仁即吕本中字，吕好问之子也。为江西派中旧人，在南北宋之间。宝祐四年，潜论鄂渚被兵事，称年将七十。则其生当在孝宗之末，何由见本中而和之？则捃拾残賸，不免滥入他人之作。本传载潜绍定四年有《论京城大火疏》，又有《豫畜人材疏》。端平元年有《陈九事疏》。为江西转运副使时有《奏造斗斛等十五事疏》。知太平州时有《论急救襄阳疏》、《请分路取士疏》。知镇江府时有《言边储防御十五事疏》。为浙西制置使时有《申论防御江海疏》。为吏部尚书时有《乞遴选近族疏》。

> 	为左丞相时有《令朝臣各陈所见疏》、《论鄂州被兵疏》、《劾丁大全等疏》。

> 	今皆不见集中。则其散佚者尚多。又如《题金陵乌衣园满江红》词：“天一笑，满园罗绮，满城箫笛”句，乃用杜甫“每逢天一笑，复似物皆春”语。甫则用《神异经》玉女投壶天为之笑事，本非僻书。而鼎祚乃注“天”疑作“添”。则其校雠亦多妄改。然潜原集既佚，则收拾放佚，以存梗概，鼎祚亦不为无功矣。

> 	潜诗颇平衍，兼多拙句。求如《送何锡汝》五言律诗之通体浑成者，殆不多见。

> 	其诗馀则激昂凄劲，兼而有之，在南宋不失为佳手。杂文虽所存不多，其中如与史弥远诸书，论辨明晰，犹想见岳岳不挠之概。是固不但其人品足重矣。

##### 《臞轩集》十六卷（永乐大典本）

> 	宋王迈撰。迈字实之，兴化军仙游人。嘉定十年进士。调南外睦宗院教授。

> 	召试学士院，改通判漳州。应诏直言，为台官所劾，削二秩。淳祐中，知邵武军，予祠。卒赠司农少卿。事迹具《宋史》本传。然考周密《癸辛杂识》有载迈为正字时事，而本传不言其为此官。则史文亦有所阙略也。迈所著文集，《宋史艺文志》不著录。惟明钱溥《秘阁书目》载有《臞轩集》七册。王圻《续文献通考》亦有《臞轩集》二十卷。是明代尚有传本。今世所存只《臞轩四六》一卷，皆启劄骈偶之作。盖即从集中抄出别行，偶然独存者也。今以《永乐大典》所载，兼采他书所引附益之，共得文一百七十一首、诗四百四十三首、诗馀五首，釐为一十六卷。计其篇目，约略得十之七八矣。迈少负才名，而史尤称其练达世务。盖非徒以词藻见长者。考其初以殿试第四人出佐长沙幕，刘克庄作诗送之，有“策好人争诵，名高士责全”之句，见於《后村集》中。是当对策时已有伉直之目。厥后历官所上封事，类多区别邪正，剖析时弊之言。如《谏乔行简再相》及《禋祀雷雨应诏》诸篇，敷陈皆极剀切。其於济王竑事，反覆规劝，更见拳拳忠爱之心。《癸辛杂识》称迈因轮对追论史弥远擅权，词气过戆，帝以狂生目之。

> 	迈后归里，遂自称“敕赐狂生”。其事为本传所未载，亦足以见其气节。今集中诸疏并存，尚可考见一二。集中诗文亦多昌明俊伟，类其为人。读者因其言而论其行，固不徒取其文辞之工矣。

##### 《东野农歌集》五卷（浙江巡抚采进本）

> 	宋戴昺撰。昺字景明，东野其自号也。天台人。石屏居士复古之从孙。嘉定十二年登进士第。授赣州法曹参军。其自序有“效官秋浦”之语，则宝祐中又尝为池州幕僚。不知其终於何职也。其诗世有二本。一为两淮所进，题曰《戴东野诗》，只一卷。卷首又题曰《石屏诗集附录》。盖本缀复古诗后以行者。一为浙江所进，分为五卷。其编次稍有条理，而诗视两淮本较少数篇。今以浙江本为主，据两淮本增入诗十一首。又据《宋诗抄》增入诗三首。凡百有馀篇。考卷内有宝祐改元癸丑修禊日昺自跋曰：“抖擞破囊凡百篇录之。”则昺所自编不过此数，可以称足本矣。昺少工吟咏，为复古所称，有“不学晚唐体，曾闻大雅音”之句。

> 	今观所作五言，如“眼明千树底，春入数花中”、“秋床梧叶雨，晓袂竹林风”、“清池涵竹色，老树蚀藤阴”、“草润蛩声滑，松凉鹤梦清”，七言如“野水倒涵天影动，海云平压雁行低”、“飏柳轻风寒忽暖，催花小雨湿还晴”。格虽不高，而皆清婉可讽。亦颇具石屏家法也。

##### 《敝帚稿略》八卷（永乐大典本）

> 	宋包恢撰。恢字宏父，建昌人。嘉定十三年进士。历官刑部尚书，签书枢密院事。封南城县侯。以资政殿学士致仕。卒赠少保，谥文肃。《宋史》本传称恢诸父皆从朱子学，少时即闻心性之旨。历官所至，破豪猾，去奸民，治蛊狱，课盆盐。然於《贾似道传》又称似道行公田法时，恢知平江，督买民田，至以肉刑从事。两传皆出托克托手，乃贤奸迥异。盖《宋史》於道学诸人，例多褒美。虽有恶迹，亦讳之不书。而似道传中则偶忘刊削此事，故有是矛盾也。恢平生不以文名，史传亦绝不及其著作。惟元刘埙《隐居通议》有云：“恢以学文为时师表，平生为人作丰碑巨刻，每下笔辄汪洋放肆，根据义理，娓娓不穷。盖其学力深厚，不可涯涘”云云。独推重之甚至。今观所作，大都疏通畅达，沛然有馀。其奏劄诸篇，亦剀切详明，得敷奏之体。虽附合权奸，不免负其所学。置其人而论其文，固亦不失为儒者之言矣。《隐居通议》又称恢“平生最疑《周礼》，以为非圣哲之书。遂著书剖其非，号曰《周礼六官辨》。景定壬戌，恢与刘克庄同侍缉熙殿，克庄奏之。有诏宣取，欧圣弼为作进表。虽所辨未当，而表则极佳”云云。此事本传失载，而《六官辨》亦不在集中。意其有别本单行，故未经收入欤？集为恢所自编。《宋史艺文志》、马氏《经籍考》皆未著录。世亦别无传本，原目已不可考。今从《永乐大典》采掇编辑，共得文七十馀首、诗八十馀首，釐为八卷。

> 	而以恢自识及门人郑无妄书后附於末简。尚略见是集之始末也。

##### 《清正存稿》六卷、《附录》一卷（浙江鲍士恭家藏本）

> 	宋徐鹿卿撰。鹿卿字德夫，号泉谷，丰城人。嘉定十六年进士。官至礼部侍郎，以华文阁待制致仕。卒谥清正。事迹具《宋史》本传。其所著有《泉谷文集》、《奏议》、《讲议》、《盐楮议》、《政稿》、《历官对越集》诸书。今俱散佚。

> 	此本乃明万历中其十二世孙鉴巡按福建，於家乘中蒐辑刊行者也。鹿卿博通经史，居官廉约清峻，多惠政。凡所建白，皆忠悃激发，不少隐讳。今观是集，如都城火，则上封事言惑嬖宠、溺燕私、用小人三事；迁国子监主簿入对，则陈洗凡陋、昭劝惩等六事；为太府少卿入对，则言定国本、正纪纲、立规模诸事。大抵真挚恳切，深中当时积弊。刘克庄以董子之醇、贾生之通许之，虽标榜之词，不无稍过。要其纯忠亮节，无愧古人，固非矫激以取名者所得而比拟矣。

##### 《寒松阁集》三卷（山东巡抚采进本）

> 	宋詹初撰。初字以元，休宁人。始为县尉，以荐入太学为学录。尝上《乞辨邪正疏》，忤韩侂胄，罢归。所居曰流塘里，故其诗文名《流塘集》。《宋史艺文志》不载。诸家书目亦不著录。据其子阳跋，称旧有二十一卷，后毁於火。

> 	阳於族人处乞得残本，归而藏之。又有其十六世孙景凤、十七世孙璧二跋，称嘉靖戊午，景凤等始鋟於木。因其读书之处，改名曰《寒松阁集》。分为三卷。首卷《翼学》十篇，述学问大旨。又《序经》二篇，《序论语》上下篇，义如《易序卦》之例。次卷为目录五十五条，分上、下二篇。三卷为古今体诗四十九首，又附以往来书简。末有宋饶鲁、李士英及明嘉靖间田恬等跋。据璧跋，是集之刻共四十一版。此本版数相符，盖从刻本影抄也。核其立言大旨，如与詹体仁论道，体仁摘其《咏水》诗“野人见清不见水，却道无水亦无清”之句，深以为疑。盖不免稍涉於禅。至《翼学大道章》所言器理有无之旨，目录第一条所言知止运用二段工夫之说，则又皆力辟释、老。观其目录载“或问：‘尊德性，道问学，朱子本来自全。陆子前面，只尊德性一边，因朱子方走道问学。’曰：‘此非学者所可轻议。’”则所学实介於朱、陆之间，似明代调停之说。其书晚出，真伪盖不可知。然景凤作《詹氏小辨》，其言驳杂恣肆，殊无忌惮。而此集议论颇醇谨，殊不类景凤所为。疑以传疑，姑以其言有可取而录之。其所自来，存而不论可矣。厉鹗《宋诗纪事》所录初诗，即据此本，盖亦未敢确指其赝。惟其字曰“以元”，鹗书乃作“子元”，与原跋不合。名字世系，其子孙所述未必误。鹗书盖传刻之讹也。

##### 《沧浪集》二卷（两淮盐政采进本）

> 	宋严羽撰。羽字仪卿，一字丹邱，邵武人。自号沧浪逋客。与严仁、严参齐名，世号三严。今仁与参诗集无传。惟羽集在。其《沧浪诗话》有曰：“论诗如论禅。汉、魏、晋与盛唐之诗则第一义也。大历以还之诗则小乘禅也。晚唐之诗则声闻辟支果也。盛唐诸人惟在兴趣，羚羊挂角，无迹可求。故其妙处透彻玲珑，不可凑泊。如空中之音，相中之色，水中之月，镜中之象，言有尽而意无穷。近代诸公，乃作奇特解会。以才学为诗，以议论为诗，夫岂不工？终非古人之诗也”云云。其平生大旨，具在於是。考《困学纪闻》载唐戴叔伦语，谓“诗家之景，如蓝田日暖，良玉生烟，可望而不可即”。司空图《诗品》有“不著一字，尽得风流”语。其《与李秀才书》又有“梅止於酸，盐止於咸，而味在酸咸之外”语。

> 	盖推阐叔伦之意。羽之持论又源於图。特图列二十四品，不名一格。羽则专主於妙远。故其所自为诗，独任性灵，扫除美刺。清音独远，切响遂稀。五言如“一径入松雪，数峰生暮寒”。七言如“空林木落长疑雨，别浦风多欲上潮”、“洞庭旅雁春归尽，瓜步寒潮夜落迟”。皆志在天宝以前，而格实不能超大历之上。

> 	由其持“诗有别才，不关於学。诗有别趣，不关於理”之说。说止能摹王、孟之馀响，不能追李、杜之巨观也。李东阳《怀麓堂诗话》曰：“严沧浪所论超离尘俗，真若有所自得。反覆譬说，未尝有失。顾其所自为作，徒得唐人体面，而亦少超拔警策之处。予尝谓识得十分，只做得八九分。其一二分乃拘於才力，其沧浪之谓乎”云云。是犹徒知其病，未中其所以病矣。其《诗话》一卷，旧本别行。

> 	此本为明正德中淮阳胡仲器所编，置之诗集之前，作第一卷。意在标明宗旨，殊乖体例。今惟以诗二卷著录《别集类》。其《诗话》别入《诗文评类》，以还其旧焉。

##### 《泠然斋集》八卷（永乐大典本）

> 	宋苏泂撰。泂字召叟，山阴人。右仆射颂之四世孙。《宋史》颂传不详列其后裔，故泂始末无可考。陈振孙《书录解题》有泂《泠然斋集》二十卷，亦久亡佚。惟宋无名氏《诗家鼎脔》中尚存其二诗而已。今从《永乐大典》所载采辑排比，共得诗八百五十馀篇，釐为八卷。即诗中所自纪参互考之，知泂少时即从其祖游宦入蜀。长而落拓走四方。曾再入建康幕府。其《书怀》诗有云：“昨蒙宗公置牙齿，事下丞相当审核。驽才不堪驾十乘，爝火或可继残夕。”则尝以荐得官，而终偃蹇不遇以老。生平所与往来唱和者，如辛弃疾、刘过、王柟、潘柽、赵师秀、周文璞、姜夔、葛天民等，皆一时知名士。集中又有《送陆游赴修史之命》诗云：“弟子重先生，丱角以至斯。文章起婴慕，德行随萧规。”是泂本从学於游，诗法流传，渊源有自。故其所作皆能鑱刻淬炼，自出清新，在江湖诗派之中可谓卓然特出。其《金陵杂咏》多至二百首，尤为出奇无穷。周文璞为作跋，以刘禹锡、杜牧、王安石比之。虽称许不免过情，要其才力富赡，实亦一时之秀也。惜其原集久湮，录宋诗者至不能举其姓名。其《輓姜夔》一诗，元陆友仁《砚北杂志》引之，以为苏石所作。近时厉鹗作《宋诗纪事》，遂分苏泂、苏石为两人。今考是诗，犹在泂集中。殆必原书题作“苏召叟”，传写者脱去“叟”字，又误“召”为“石”，遂致辗转沿讹，莫能是正。倘非集本复出，竟无由订定其纰缪。则晦而复著，亦可云泂之至幸矣。

##### 《可斋杂稿》三十四卷、《续稿》八卷、《续稿后》十二卷（浙江鲍士恭家藏本）

> 	宋李曾伯撰。曾伯字长孺，覃怀人。丞相邦彦之孙。南渡后流寓嘉兴。邦彦庸材具位，时有浪子之称。而曾伯则能以事功显。由著作郎两分漕节，七开大阃。

> 	通知兵事，所至皆有实绩。后官至观文殿学士，为南渡以后名臣。集中多奏疏、表状之文，大抵深明时势，究悉物情，多可以见诸施用。惟诗词才气纵横，颇不入格。要亦戛戛异人，不屑拾慧牙后。其《杂稿》编於淳祐壬子。《续稿》编於宝祐甲寅。《续稿后》不著年月，不知编於何时，皆有曾伯自序。其子杓尝汇三稿刻之荆州。湖北仓使刘籈。又刻之武陵。咸淳庚午，书肆又为小本刊行，其序即杓所作。盖其人其文，并为当时所重，故流传之广如是也。然三稿皆各自为编，至元《嘉禾志》始称为《可斋类稿》。盖后人合而名之，殊非宋刻之旧。

> 	今仍标三集之本名，从其朔焉。

##### 《后村集》五十卷（编修汪如藻家藏本）

> 	宋刘克庄撰。克庄字潜夫，莆田人。以荫入仕，官至龙图阁直学士。谥文定。

> 	克庄初受业真德秀，而晚节不终。年八十，乃失身於贾似道。王士祯《蚕尾集》有是集跋，称其论扬雄作《剧秦美新》及作《元后诔》，蔡邕代作《群臣上表》，又论阮籍晚作《劝进表》，皆词严义正。然其《贺贾相启》、《贺贾太师复相启》、《再贺平章启》，谀词谄语，连章累牍，蹈雄、邕之覆辙而不自觉。今检是集，士祯所举诸联，其指摘一一不谬。较陆游《南园》二记犹存规戒之旨者，抑又甚焉。则其从事讲学，特假借以为名高耳。不必以德秀之故，遂从而为之词也。其诗派近杨万里，大抵词病质俚，意伤浅露。故方回作《瀛奎律髓》，极不满之。

> 	王士祯《池北偶谈》亦论其诗与四六皆好用本朝故事，与王义山《稼村集》同讥。

> 	然其清新独到之处，要亦未可尽废。《瀛奎律髓》载其《十老》诗，最为俗格。

> 	今《南岳第二稿》惟存三首，而佚其七。则此集亦尝经删定，非苟存矣。文体雅洁，较胜其诗。题跋诸篇，尤为独擅。盖南宋末年，江湖一派盛行，诗则汨於时趋，文则未失旧格也。坊本所刻诗十六卷，诗话、诗馀各一卷。毛晋《津逮秘书》又刻其题跋二卷。而他作并阙。此为传抄足本。前有淳祐九年林希逸序。较坊刻多文集三十卷，诗话亦较多后集二卷，盖犹从旧刻缮录云。

##### 《涧泉集》二十卷（永乐大典本）

> 	宋韩淲撰。淲有《涧泉日记》，已著录。此其诗集也。淲诗稍不逮其父，而渊源家学，故非徒作。同时赵蕃号章泉，有诗名，与淲并称曰“二泉”。

> 	李龏《端平诗隽序》所谓“章涧二泉先生”，方回诗所谓“上饶有二泉”者，即指蕃与淲也。然其集世罕传本。《文献通考》、《宋史艺文志》皆不著录。

> 	方回《瀛奎律髓》绝推重之，有“世言韩涧泉名下固无虚士”之语。尤称其“人家寒食常晴日，野老春游近午天”之句。而所录淲作，亦属寥寥。又戴复古輓淲诗有“三篇遗稿在，当并史书传”句。复古自注称：“淲临终作三诗。”

> 	近厉鹗辑《宋诗纪事》，采摭极博，乃仅载《所以商山人》、《所以桃源人》二首，而《所以鹿门人》一首佚焉。则淲之诗文湮没已久。今检《永乐大典》所载，凡得诗二千四百馀首、词七十九首，编为二十卷。又得制词一首、铭二首，亦并附焉。而《所以鹿门人》一篇终不可见。知所佚者尚多。然较诸书所载仅得残章断句者，已可谓富有矣。观淲所撰《涧泉日记》，於文章所得颇深。又制行清高，恬於荣利，一意以吟咏为事。平生精力，具在於斯。故虽残阙之馀，所存仍如是之夥也。

##### 《矩山存稿》五卷（衍圣公孔昭焕家藏本）

> 	宋徐经孙撰。经孙字仲立，初名子柔，丰城人。宝庆二年进士。授浏阳主簿。

> 	历官刑部侍郎、太子詹事，拜翰林学士，知制诰。以忤贾似道罢归。闲居十年，卒赠金紫光禄大夫，谥文惠。事迹具《宋史》本传。经孙家在洪、抚之间，有山方正，因号曰矩山，并以名集。前后无序跋，惟附录刘克庄赠其先人文集序一篇。

> 	殆传写佚脱欤。经孙以伉直自许，立朝大节，多有可称。熊朋来铭其墓有云：“是在乌台而不畏权贵者，是在鸾台而不畏近侍者。”其丰裁严正，可以想见。

> 	文章则非所注意。故往往直抒胸臆，不复以研炼为长。然其理明辞达，亦殊有汪洋浩瀚之致。至於奏疏诸篇，或指陈时弊，或弹劾权奸，皆敷陈剀切，辞旨凛然，尤想见正笏垂绅气象。虽谓之独得雄直气，发为古文章可也。惟诗笔俚浅，实非所长。其留於今日，盖以其人而传之，为全集琬琰之藉可矣。

##### 《雪窗集》二卷、附录一卷（两淮盐政采进本）

> 	宋孙梦观撰。梦观字守叔，号雪窗，慈谿人。宝庆二年进士。官至吏部侍郎。

> 	后求外补，以集英殿修撰知建宁府。事迹具《宋史》本传。是编乃明嘉靖间其裔孙应奎所校刊。有刘教后序云：“集凡二卷，曰《奏议》，曰《故事》。”其志赞诔文为附录一卷。故事者，徵引古书於前，而附列议论於后。更番进御，因事纳规。同时李曾伯集亦尝载之。盖当时体制如是也。其奏议自嘉熙庚子以迄宝祐丙辰，正宋政极坏之时。所言皆切直激昂，洞达时务。如谓理宗能容直言而不能用。又谓士大夫有宽厚之虚名，非国之福。尤切中宋末之弊。视当时迂腐儒生，高谈三代，衣冠而拯焚溺者，固不可同日而语矣。

### 一百六十四 集部十七

#### 别集类十七△《庸斋集》六卷（永乐大典本）

> 	宋赵汝腾撰。汝腾字茂实，庸斋其自号也。太宗七世孙。居於福州。登宝庆二年进士。历官端明殿学士，提举佑神观，兼翰林学士承旨。事迹具《宋史》本传。其集《宋史艺文志》及诸家书目皆不著录。厉鹗《宋诗纪事》载宋宗室共七十五人，亦无汝腾之名。惟《永乐大典》各韵中间收入汝腾之文，有题《赵庸斋集》者，有题《庸斋蓬莱阁紫霞洲集》者，又有题《庸斋琐闼集》者。而旧序已佚，其卷目次第，不可复考。谨蒐罗残阙，釐次成编，析为六卷。篇帙无多，可无烦名目，统题作《庸斋集》，以归於一。汝腾生朱子之乡，故沿溯馀波，颇能讲学。然史称其守正不挠，其为礼部尚书兼给事中时，上疏极论奸谀兴利之臣戕损国脉，而规切理宗之私惠群小。今集中壬子六月内引第一、第二劄，即其全文。反覆详明，深中时弊。又集中《内外制序》自称：“尝以草制忤史嵩之去国。”

> 	又称“时有无罪被谪，如王三俊、李伯玉之类，皆留黄不书，上疏申救，施行遂为之格”。是其气节岳岳，真不愧朱子之徒，非假借门墙者可比。惟周密《癸辛杂识》称“汝腾为从官，力荐三衢徐霖为著作郎，至比之范文正公。而霖举止颠怪，妄自尊大。霖之无忌惮，皆汝腾纵其狂。至目汝腾为大宗师，己为小宗师，递相汲引。霖既被逐，汝腾亦不自安，遂求补外”云云。案集中与徐径坂唱和最多，径坂即霖之字。其《赠詹生谒径坂》诗云：“瞻彼径坂，今之泗水。”又《赞径坂使君柯山讲席之盛》诗云：“立天地心鸣道铎，开生灵眼识师儒。”其推挹之词，殊为诞谩无状，知周密所纪为不诬。是则宋季士大夫崇尚道学，矫激沽名之流弊。观於是集，良足为千古炯鉴也。

##### 《文溪存稿》二十卷（两江总督采进本）

> 	宋李昴英撰。昴英字俊明，番禺人。宝庆三年廷对第三。淳祐初官至龙图阁待制、吏部侍郎，致仕。卒谥忠简。文溪其退居之地也。张端义《贵耳集》载“昴英初任临汀推官，陈孝严激军变，尽出家资抚定之。曾冶凤帅广，激曾忠之变，崔菊坡临城借用经略使印抚谕，李縋城入贼，晓以祸福，五羊城郭得全。

> 	贼至肇庆就捕，朝廷录功名之首，除荣王府教授。力辞不供职，但云素无学问，难以移气习。士论韪之”云云。则昴英盖具幹济之才，而又能介然自守者。其后劾史嵩之、赵与，直声动天下，有自来也。是集为元至元间其门人李春叟所辑，凡奏稿杂文一百二十二篇、诗词一百二十五首。明成化中重刻，陈献章为之序。其文质实简劲，如其为人。诗间有粗俗之语，不离宋格，而骨力遒健，亦非靡靡之音。盖言者心声，其刚直之气有自然不掩者矣。

##### 《彝斋文编》四卷（永乐大典本）

> 	宋赵孟坚撰。孟坚字子固，自号彝斋。太祖十一世孙。其先以安定郡王从高宗南渡，家於嘉禾之广陈镇。而孟坚自作告墓文中，又作广成。盖俗语相沿，初无定字。至元《嘉禾志》载：“广陈镇在海盐县东北九十里。”则孟坚当为海盐人。其或作嘉兴者，误也。孟坚以宗室子，登宝庆三年进士。好学工书，喜藏名迹，时人比之米芾。至今遗墨流传，人人能知其姓字。惟其生平本末，则诸书所纪往往不同。如周密《齐东野语》谓其终提辖左帑，身后有严陵之命。是孟坚殁於宋世。而姚桐寿《乐郊私语》谓“孟坚入元，不乐仕进，隐居避客。从弟孟頫来访，坐定，问弁山、笠泽佳否。孟頫云佳。孟坚曰：‘弟奈山泽佳何？’既退，使人濯其坐具”云云。则又似元初尚存者。二说错互殊甚。今案孟坚《甲辰岁朝把笔诗》有“四十五番见除夕”之句，以干支逆数之，当生於庆元己未。距宋亡时凡七十八年。孟頫仕元尚在其后，孟坚必不能及见。又考朱存理《铁网珊瑚》载孟坚《梅竹谱卷》有咸淳丁卯叶隆礼跋，称：“子固晚年工梅竹，步骤逃禅。

> 	予自江右归，将与之是正，而子固死矣。”跋出隆礼手迹，其言可信。是孟坚之卒於丁卯以前，更为确凿，亦足证桐寿之说为诞妄矣。至其历官次第，他书不载。

> 	而见於诗文自述者，如为湖州掾入转运司幕，知诸暨县，以御史言罢归，皆历历可考。独不言其尝为朝官。《宋诗纪事》乃谓其景定初迁翰林学士，又不知何所据也。其集《宋史艺文志》不著录。惟见於明《秘阁书目》者四册。世久失传。

> 	今从《永乐大典》摭拾补缀，釐为四卷。大都清远绝俗，类其为人。剩璧零珪，风流未泯，亦足与书画并传不朽云。

##### 《张氏拙轩集》六卷（永乐大典本）

> 	宋张侃撰。侃字直夫。其事迹不见於史乘。据集中自称邗城，又称淮海，则当为扬州人。而自《宝祐维扬志》以下，记广陵人物者，皆未尝举其姓名。独钱溥《秘阁书目》载有《张拙轩初稿》四册，焦竑《国史经籍志》则有张侃《拙轩稿》四卷，而《宋艺文志》、《书录解题》俱无之。宋人《江湖》前后诸集及近时选录宋诗者，亦多未之及。则其湮晦於世，盖已久矣。今《永乐大典》各韵内，尚颇载其诗文，或题《拙轩集》，或题《拙轩初稿》。勘验标目，与钱溥、焦竑所记并合，当即其书，惟其人无可考见。今即集中谢楼监丞为其父作行实一书，反覆参核，知侃即开禧中知枢密院张岩之子也。案《宋史》，岩以参知政事进筦枢密，督视江淮军马。书中称其父訏谟两社，出董戎师，历官既已相符。又岩附和韩侂胄，用兵败衄，御史劾其朋奸误国夺官。而书中谓其父惟主於和，以靖国家，或者不之察，极力诋毁云云。其言皆为父辨白，益足与岩事相证。史又称岩家本大梁，徙扬州。绍兴末，渡江居湖州。考集中《归来诗》，有“结亭苕水旁”句。《江淮录跋》中亦有“吾家近西塞”语。知其卜宅吴兴，尤为确据。至其生平宦迹，虽不尽详，以其诗文考之，则尝监常州奔牛镇酒税，迁为上虞丞，尚略见大概也。岩以谄媚权奸，致位通显，为世诟病。而侃独志萧散，浮沉末僚，所与游者，如赵师秀、周文璞辈，皆吟咏自適，恬静不争之士。故所作格律，亦多清隽圆转，时有闲澹之致。虽未能开辟门径，自成一家。而其集久佚仅存，实为世所未睹。谨排订编次，釐为六卷，俾言宋诗者犹得以知其名氏焉。

##### 《灵岩集》十卷（永乐大典本）

> 	宋唐士耻撰。士耻爵里始末，诸书不载。案《金华志》有灵岩山，山有灵岩寺，为梁刘孝标故宅。其集以灵岩为名，与山相合。集中有《两溪诗》，据《志》即金华之瀫溪也。则士耻当为金华人。集中又有府判何公行状一首，府判名松，字伯固，即金华何基之大父。士耻之母为松女弟，士耻又为松婿，亦世籍金华之徵矣。考金华诸唐，自尧封首登绍兴二年进士，累官龙图阁朝散大夫。子饶州教授仲温，乐平主簿仲义及知台州仲友，并绍兴中进士。仲友复中宏词科。仲友三子，名士俊、士特、士济，亦与何为姻娅。见朱子案仲友第三状。集中通吉守史弥忠启云“大父朝迹之累年，尝在王国履簪之列；先世符麾之昔日，又联金昆羁靮之游”。上联似指尧封为朝散时言，下联似指仲友知台州时言。案其世系，殆尧封之诸孙，仲友之犹子。特其或为仲温之子，或为仲义之子，则不可得而详耳。其官阶可考者，集中有谢许南丞荐举启云“仅以门调玷於士流”。又启云“曩缘芘荫，常领簿书”。通罗守启云“牵丝邑属，谳狱掾曹”。又有交代张司理一启。其他简牍率云“冒绾理曹，典司五听”。知士耻以门叙入仕，荐充改秩，尝任丞倅问刑之官。其宦迹可考者，曰吉州，曰临江，曰建昌，曰万安，知历官皆在江右诸郡。其文字纪年可考者，上自嘉定，下至淳祐，知为宁宗、理宗时人。

> 	其他则集无明文，莫得而稽矣。集中制诰等作，绝无除授姓名。即表、檄、箴、铭、赞、颂诸篇，亦皆拟作。其题自羲、轩以至汉、唐，间取北宋八朝与南渡初年时事。考高宗立词科，凡十二题，制、诏、诰、表、露布、檄、箴、铭、记、赞、颂、序。内杂出六题，分为三场。每场体制，一古一今。士耻所作，盖即备词科之用也。仲友曾著《词科杂录》，其亦家学濡染，世擅其长欤。集久失传，非惟史不著录，即志乘亦不登其姓名。故谈艺诸家，率不之及。今从《永乐大典》内采辑，次为十卷，并其代人之作以类附焉。循诵其文，洽闻殚见，古泽斑然。

> 	非南宋末流操臆见，骋空谈者所能望其涯涘，未可以其名不著而忽之也。

##### 《玉楮集》八卷（浙江鲍士恭家藏本）

> 	宋岳珂撰。珂有《九经三传沿革例》，已著录。此集凡诗三百八十五首。其编年起理宗嘉熙戊戌，迄於庚子。珂《桯史》称，绍熙壬子年十岁，则是集其五十八岁所编。名曰《玉楮》，盖取列子刻玉为楮叶，三年而成之意也。考珂於绍定癸巳元夕京口观灯，因作诗及祐陵事。韩正伦疑其借端讽己，遂构怨陷以他罪。会事白得释，至戊戌复召用。故首篇有“五年坐奇谤”之语，他诗亦屡及。

> 	此诗止录此三年者，其意实原於此。《自叙》云：“木以不材寿，雁以不鸣弃，犠尊以青黄丧，大<夸瓜>以浮游取。”盖有慨乎其言之也。虽时伤浅露，少诗人一唱三叹之致，而轩爽磊落，气格亦有可观。王士祯《居易录》称是集流传绝少，安邱张贞得高唐王家旧抄本，乃录而传之，盖亦罕覯之笈矣。

##### 《梅野集》十二卷（永乐大典本）

> 	宋徐元杰撰。元杰字仁伯，信州上饶人，绍定五年进士第一，累官国子祭酒，权中书舍人，拜工部侍郎，谥忠愍，事迹具《宋史》本传。元杰侃直敢言，不避权势。当史嵩之起复，元杰攻之甚力，卒寝成命。后元杰以暴疾卒，人皆以为嵩之毒之。台谏及太学生徒俱为上疏讼冤，诏置狱追勘，迄不能白。本传颇载其事，而周密《癸辛杂识》所记尤详。是集旧有《赵汝腾序》，亦极言元杰死状不明为可悲，且云憸壬任折狱之责，盖指侍御史郑寀而言。然据《癸辛杂识》，寀实首为元杰讼冤，特未能诘正是狱。而汝腾遽以奸回诋之。盖当日朝端水火，入主出奴，沸羹蜩螗，迄无定论。即此一事，而宋之纲维不立，亦概可见矣。其集不载於《宋史艺文志》。观其子直谅跋语，乃景定二年直谅知兴化州时所刊，本二十五卷，世久失传。今从《永乐大典》中采辑编次，釐为杂文十一卷、诗词一卷。仅存十之五六，而本传所列奏议，条目具存，尚可得其大概。其中如《戊戌轮对劄子》，则为校书郎时所上。《甲辰上殿劄子》，则为左司郎官时所上。其论济王之宜置后，骄奢之宜戒抑，敌国外患之宜以宗社为心，皆惓惓纳忠，辞旨恳到。其《白左揆论时事》数书，乃为杜范所延而作，亦多关系国家大计，言无不尽。虽夙从陈文蔚、真德秀游，或不免过泥古义，稍涉拘迂，然不可谓之不轨於正也。周密《浩然斋雅谈》记元杰母张氏能诗，有“不知帘外溶溶月，上到梅花第几枝”之句。而元杰诗乃颇朴僿。盖真氏文章正宗持论如是，元杰亦笃守其师说云。

##### 《耻堂存稿》八卷（永乐大典本）

> 	宋高斯得撰。斯得字不妄，邛州蒲江人，绍定二年进士。李心传辟为史馆检阅，迁秘阁校勘。历官端明阁学士，签书枢密院事，兼参知政事。为留梦炎所构，罢官予祠。宋亡，隐居苕霅间而卒。事迹具《宋史》本传。斯得父稼，端平间知沔州，与元兵战殁。斯得能以忠孝世其家。其立朝謇谔尽言，惟以培养国脉，搏击奸邪为志。本传载所论奏凡十馀事，多当时切要。今集中仅存奏疏十篇，与本传相较，已不能无所遗脱。然於宋末废弛欺蔽之象，痛切敷陈，皆凛然足以为戒。

> 	至其生平遭遇，始沮於史嵩之，中厄於贾似道，晚挤於留梦炎。虽登政府，不得大行其志。悯时忧国之念，一概托之於诗。虽其抒写胸臆，间伤率易，押韵亦时有出入，而感怀书事，要自有白氏讽谕之遗。如《西湖竞渡》、《三丽人行》诸首，俱拾《奸臣传》之所遗。《雷异》、《鸡祸》诸篇，亦可增《五行志》之所未备。徵宋末故事者，是亦足称诗史矣。案本传载，斯得所著有《耻堂文集》，明叶盛《菉竹堂书目》亦有《耻堂集》七册，而皆不言卷数，其后遂亡佚不传。

> 	厉鹗撰《宋诗纪事》，亦无斯得之名。今从《永乐大典》各韵中掇拾排次，釐为文五卷、诗三卷，用存其概，而仍以元龚璛《原序》冠之於前。

##### 《秋崖集》四十卷（浙江鲍士恭家藏本）

> 	宋方岳撰。岳字巨山，号秋崖，歙县人。绍定五年进士。淳祐中为赵葵参议官。移知南康军，以杖舟卒忤荆帅贾似道。后知袁州，又忤丁大全，被劾罢归。

> 	其集世有二本，一为《秋崖新稿》，凡三十一卷，乃从宋宝祐五年刻本影抄；一为《秋崖小稿》，凡文四十五卷、诗三十八卷，乃明嘉靖中其裔孙方谦所刊。今以两本参校，嘉靖本所载较备。然宝祐本所有而嘉靖本所无者，诗文亦尚各数十首。又有别行之本，题曰《秋崖小简》，较之本集多书札六首。谨删除重复，以类合编，并成一集，勒为四十卷。岳才锋凌厉。洪焱祖作《秋崖先生传》，谓“其诗文四六不用古律，以意为之，语或天出”。可谓兼尽其得失。要其名言隽句，络绎奔赴，以骈体为尤工，可与刘克庄相为伯仲。集中有《在淮南与赵葵书》，举葵驭军之失，辞甚切直，亦不失为忠告。至葵兄范为帅失律，致襄阳不守，所系不轻，而其罪亦非小。岳以居葵幕府之故，乃作书曲为宽解。载之集中，则未免有愧词矣。

##### 《芸隐横舟稿》一卷、《芸隐倦游稿》一卷（编修汪如藻家藏本）

> 	宋施枢撰。枢字知言，芸隐其号也，丹徒人。嘉熙时尝为浙东转运司幕属，又尝为越州府僚。《横舟稿》首有嘉熙庚子《自序》一首。《倦游稿》前有丙申《自序》一首。考其纪年，《倦游稿》当成於《横舟稿》前，而原本以《横舟稿》为首。厉鹗《宋诗纪事》亦只载有《横舟稿》而不及《倦游稿》。盖以《横舟稿》篇什较多，故以为主，而《倦游稿》特从附载之例也。宋人编《江湖小集》，已收入其诗。此乃其别行之本。别集中有《漕闱揭晓后述怀》一首，盖当时曾举进士而未第。其《自序》称“萍汎不羁，每多感赋，至市桥见月之句，若有悟解。”

> 	今考集中《见月诗》云：“楼台叠翠绕清溪，浅澹云边月一眉。行到市声相接处，傍桥灯火未多时。”亦属寻常赋咏，未见有超诣之处，不知何以矜诩若是。至其他登临酬赠之作，虽乏气格，而神韵尚为清婉。在江湖诗派中，固犹为庸中佼佼矣。

##### 《蒙川遗稿》四卷（浙江鲍士恭家藏本）

> 	宋刘黻撰。黻字声伯，号质翁，乐清人。淳祐初，以试入太学，伏阙上书攻丁大全，送南安军安置。大全败后，召还廷试，又以对策忤贾似道，复为所抑。

> 	后由昭庆军节度掌书记除学官，擢御史。累官至吏部尚书，遭母丧解官，遂不复起。会宋亡，二王航海，黻追从入广，至罗浮而卒，谥忠肃。所著有《谏坡奏牍》、《薇垣制稿》、《经帷纳献》诸书，航海时挟以自随，遂散落不存。此诗文残稿四卷，乃其弟应奎所裒集也。黻危言劲气，屡触权奸，当国家版荡之时，琐尾流离，抱节以死，忠义已足不朽。其诗亦淳古淡泊，虽限於风会，格律未纯，而人品既高，神思自别。下视方回诸人，如凤凰之翔千亻刃矣。惟传抄既久，文多讹脱，更无别本可校，为足惜耳。卷首有《应奎序》，作於元大德中。又有郑滁孙《朝阳阁记》一篇。阁为黻山中读书之地，黻没后，旧宅尽毁，惟是阁尚存，故应奎属滁孙为之记云。

##### 《雪矶丛稿》五卷（两淮马裕家藏本）

> 	宋乐雷发撰。雷发字声远，宁远人。累举不第。宝祐元年，其门人姚勉登科，上疏请以让雷发。理宗诏亲试，对选举八事，赐特科第一人。然竟不仕以终，居於雪矶，自号雪矶先生，因以名其诗稿。雷发人品颇高，而集中有《谒易祓山斋诗》，乃结契於苏师旦之党，殊不可解。然考祓与师旦牵连同败，在韩侂胄败之前，而诗称“淳熙人物到嘉熙，见说山斋亦白髭”，则在祓窜谪之后二十馀年，非有势焰之可附。殆以祓究心经学，且前辈旧人，故略其瑕垢而交之，固不足以累雷发也。其诗旧列《江湖集》中，而风骨颇遒，调亦浏亮，实无猥杂粗俚之弊，视江湖一派迥殊。如《寄姚雪篷》、《寄许介之》、《送丁少卿》、《读系年录》诸篇，尚有杜牧、许浑遗意。即《秋日村落》绝句“一路稻花谁是主，红蜻蜓伴绿螳螂”之类，虽涉纤仄，亦无俗韵也。

##### 《北磵集》十卷（浙江鲍士恭家藏本）

> 	宋释居简撰。居简字敬叟，潼川王氏子。嘉熙中敕住净慈光孝寺。因寓北磵日久，故以名集。其集诗文各为一编，此则皆其所作杂文也。《张诚子序》称：“读其文，与宗密未知伯仲；诵其诗，合参寥觉范为一人，不能当也。”宗密即圭峰禅师，裴休为书传法碑者。其文集《唐志》不著录，今亦未见传本，无从较其工拙。第以宋代释子而论，则九僧以下，大抵有诗而无文。其集中兼有诗文者，惟契嵩与惠洪最著。契嵩《镡津集》，好力与儒者争是非，其文博而辨。

> 	惠洪《石门文字禅》，多宣佛理，兼抒文谈，其文轻而秀。居简此集，不摭拾宗门语录，而格意清拔，自无蔬筍之气，位置於二人之间，亦未遽为蜂腰矣。

##### 《西塍集》一卷（编修汪如藻家藏本）

> 	宋宋伯仁撰。伯仁字器之，湖州人。嘉熙中为盐运司属官。多与高九万、孙季蕃唱和，亦江湖派中人也。是编卷首题《雪岩吟草》，下注《西塍集》。又《寓西马塍诗》题下注云“嘉熙丁酉五月二十一日，寓京遭热，侨居西马塍”。

> 	其曰西塍，盖由於是。是《雪岩吟草》乃全集之总名，《西塍》特集中之一种。

> 	厉鹗《宋诗纪事》称伯仁有《雪岩集》、《马塍稿》，分为二编，已误。又以“西塍”为“马塍”，益舛其实矣。其诗有流丽之处，亦有浅率之处，大致不出四灵馀派。《自序》称“随口应声，高下精粗，狂无节制。低昂疾徐，因势而出。

> 	虽欲强之而不可。”足知其称意挥洒，本乏研练之功，然点缀映媚，时亦小小有致，盖思清而才弱者也。陈起《江湖集》中已列其目，此其单行之本。今亦别著於录焉。

##### 《梅屋集》五卷（编修汪如藻家藏本）

> 	宋许棐撰。棐字忱夫，海盐人。嘉熙中居於秦溪，自号曰梅屋，因以名集。

> 	首为《梅屋诗稿》一卷，次《融春小缀》一卷，次为《第三稿》一卷，次为《第四稿》一卷，次为杂著一卷。盖《梅屋诗稿》其初集，《融春小缀》其二集，故以下称《第三稿》、《第四稿》。厉鹗《宋诗纪事》但称其有《梅屋诗稿》、《融春小缀》，殊考之未审。观其《趁得山间筍蕨春》一首，本在《梅屋稿》中，题曰《山间》。而鹗录此诗，改其题曰《筍蕨羹》，注曰“出山家清供”，知未细检其集矣。棐生当诗教极弊之时，沾染於江湖末派，大抵以赵紫芝等为短矱。

> 	杂著中《跋四灵诗选》曰：“斯五百篇，出自天成，归於神识，多而不滥。玉之纯，香之妙者欤。后世学者爱重之是也。”以高翥等为羽翼，《招高菊礀诗》所谓“自改旧诗时未稳，独斟新酒不成欢”是也。以书贾陈起为声气之联络，《赠陈宗之诗》所谓“六月长安热似焚，廛中清趣总输君”。又《谢陈宗之叠寄书籍诗》所谓“君有新刊须寄我，我逢佳处必思君”是也。以刘克庄为领袖，《读南岳新稿诗》所谓“细把刘郎诗读后，莺花虽好不须看”是也。厥后以《江湖小集》中《秋雨梧桐》一联，卒构诗祸。起坐黥配，克庄亦坐弹免官。而流波推荡，唱和相仍。终南宋之世，不出此派。然其咏歌闲适，模写山林，时亦有新语可观。录而存之，亦足以观诗道之变也。

##### 《潜山集》十二卷（永乐大典本）

> 	宋释文珦撰。文珦，於潜人。其生平游历，略见於所作《旧游一百十韵诗》中。大抵出家於杭州，游於湖州，因而游浙东至闽，由金华、严陵返越。又至毗陵、阳羡、金陵、淮甸而止，后仍归杭州。遘谗下狱，久之得免，遂遁迹以终。集中有“又看景定新颁朔，百岁还惊五十过”句，知其生於宋宁宗嘉定三年辛未，宋亡时年六十六。又《杭州荐福寺记》，题至元乙酉二月，《遣兴诗》称七十七岁潜山翁，则至元丁亥尚存。其行事则不少概见。惟《咸淳临安志》载咸淳三年九月二十四日，贾似道至小麦岭旌德显庆寺游山，题名中列衲子四人，文珦与焉。疑亦托迹朱门者。然集中《过似道葛岭旧居诗》，极词诋斥，若有馀愤。而《纪事》一诗，作於似道初贬时。其序言似道位亢志骄，阴谋篡逆，言泄於夏金吾，金吾欲诛之，惧而宵遁云云。虽与《宋史》所载夏贵请死守淮南，似道奔还扬州之事不甚相符，而抉摘隐恶，至加以曹瞒代汉之罪，非似道之党可知。

> 	且集中独吟之作十之九，倡和之作不及十之一。所与倡和者，又不过褚师秀、周密、周璞、仇远数人，皆一时高人文士，亦足徵非干谒之流。或似道重其名衲，游山邂逅，偶挈同游，遂题名宾从之末，亦未可定也。其诗多山林闲适之作，比兴未深。而即事讽谕，义存劝戒，持论率能中理。观其《裒集诗稿》一篇有云：“吾学本经论，由之契无为。书生习未忘，有时或吟诗。兴到即有言，长短信所施。尽忘工与拙，往往不修词。惟觉意颇真，亦复无邪思。”其宗旨品格，可以具见矣。厉鹗《宋诗纪事》所录释子凡二百四十人，顾嗣立《元百家诗选》所录释子集凡十五家，皆无其名。《禅藻》一集，蒐罗颇富，亦不登其一字。则是集之佚，其来已久。今从《永乐大典》裒辑，得诗尚近九百首。宋元以前僧诗之工且富者，莫或过之矣。

##### 《孝诗》一卷（江苏巡抚采进本）

> 	宋林同撰。同字子真，号空斋，福清人。与弟合俱有隐操。后元兵至福州，抗节死。案《宋史忠义传》，称林空斋，失其名，已为失考。又误以空斋为同之子，分一人为二，亻并云空斋举进士，历知县。考是书前有淳祐庚戌《刘克庄序》，谓同兄弟俱未脱褐，又曰“年未四十，慨然罢举”。是同固未尝举进士也。

> 	又宋人刘麟瑞《昭忠逸咏》，称“林处士同”，是同固未尝任知县也。且麟瑞诗内有“血书矮壁存吾节，气贯长虹任汝烹”句，又与《史》之“啮指血书壁，自誓不屈”诸语相合。然则死节者为同，而非同之子也。《宋史》误矣。又《福建通志人物传》，称林同字子真，公遇子，元兵至，不屈死。《隐逸传》又称，林仝字子贞，与弟合并有隐操。至元中，郡府上其行谊，诏徵不就。合字子常云云。其说又异。然同、合之俱为公遇子，已见《原序》。同字子真，合字子常，已见《鬳斋集》，俱确凿可信。《通志》既以死难之林同为公遇子，则隐逸之林仝不得又曰“弟合字子常”也。且改“同”为“仝”，改“子真”为“子贞”，并属点画音声之变，明出传写讹谬，分为二人。至曹溶《学海类编》，亦载《孝诗》一卷，题长乐林同季野著。名同而地与字俱异，又不知其何所据矣。今并详为考正，庶不失其实。林希逸《鬳斋续集》中与其兄弟赠答诗文甚多，又有同《壬申酬倡集跋》，今皆散佚。惟此集犹传，皆摭古今孝事，每一事为五言绝句一首，亦间有两事合咏一首者。凡《圣人之孝》十首，《贤者之孝》二百四十首，《仙佛之孝》十首，《异域之孝》十首，《物类之孝》十首。其间如唐李迥秀之类，本为佞幸；寒山子煮爷煮娘之类，亦爱无差等之谈，不免於驳杂。然大旨主於敦饬人伦，感发天性，未可以其词旨陈腐弃之。况其人始以孝著，终以忠闻。虽零篇断什，犹当珍惜，是固不仅以文章论矣。

##### 《字溪集》十一卷、《附录》一卷（永乐大典本）

> 	宋阳枋撰。枋字宗骥，初名昌朝，巴川人。居字溪小龙潭之上，因以自号。

> 	端平元年冠乡选。淳祐四年以蜀难免入对，赐同进士出身。阃帅交辟，於昌州监酒税，於大宁为理掾，於绍庆为学官。晚以子炎卯贵，加朝奉大夫，致仕。年八十一卒。其行履不见於史传。惟《文渊阁书目》载有阳枋《字溪集》之名，而不著卷数。黄虞稷《千顷堂书目》则称其集为十二卷。久无传本。今检勘《永乐大典》所载，裒而集之，附以其子所作年谱、行状，仍析为十二卷，適符原目之数。

> 	虽已经割裂，未必无所残阙，然所佚似亦无多矣。枋尝从朱子门人度正、渊游，故集中与人往复书简，大都讲学之语。所谓皆明白笃实，不涉玄虚。其《易象图说》一篇，多参以卦气纳甲之法，乃不尽与《朱子本义》合。案李性传《朱子语录序》，称诸书答问之际，多所异同，而《易》为甚。渊所录一编，与《本义》异者十之三四。枋殆述渊之所授，故持论不同欤。又有《与税与权论启蒙小传》一篇，乃暮年所作，尤见其孳孳力学，至老不衰，於紫阳学派之中，犹不离其宗旨云。

##### 《勿斋集》二卷（编修汪如藻家藏本）

> 	宋杨至质撰。至质字休文，号勿斋，阁皂山道士。淳祐中敕赐高士、右街鉴仪，主管教门公事。是集皆四六书启，多与一时当事酬答之作。其《兼领旌德观都监谢京尹赵节斋启》云：“观以道名，境随人重。知章有学，始专鉴曲之烟霞。

> 	清老能诗，故奉金陵之香火。倘酒瓮饭囊之辈，徒斋钟粥鼓之羞”云云。盖亦以文学自负，不屑等於黄冠者流。第二卷中大抵代人之作。当由娴於词翰，故士大夫假手者多也。宋末启劄之文，多喜配合经史成语，凑泊生硬，又喜参文句，往往冗长萎弱，唐以前旧格荡然。至质所作，虽边幅少狭，而对偶工緻，吐属雅洁，犹有樊南《甲乙集》之遗，正未可以方外轻之矣。

##### 《巽斋文集》二十七卷（大学士程景伊家藏本）

> 	宋欧阳守道撰。守道字公权，初名巽，字迂父，吉州人。淳祐元年进士，授雩都主簿，调赣州司户，入为秘书正字。累迁秘书郎，罢归。咸淳三年以少傅吕文德荐，添差通判建昌军，迁著作佐郎，兼崇政殿说书，兼权都官郎中。终於著作郎。事迹具《宋史》本传。是编分甲、乙、丙、丁、戊五集。中如《复刘学士书》，辨李习之以守其中为慎独，非《中庸》本旨。《答丁教授书》，辨刘景云中心为忠，如心为恕之说，本之王安石字说，非六书本义。凡此之类，持论咸有根柢，非苟立异同。《史》称守道少孤贫无师，自力於学。年未三十，翕然以德行为乡郡儒宗。盖崛起特立，不由依托门户而来，故所见皆出自得也。《史》又称江万里作白鹭洲书院，首致守道，为诸生讲说。湖南转运副使吴子良又聘为岳麓书院山长。后万里为国子祭酒，复荐守道充史馆检阅。万里殉节忠臣。子良得叶適之传，其《林下偶谈》，妙解文章肯綮。观於所主，可以知其气类。《吉州人文纪略》又称，文天祥、刘辰翁皆守道门人，即守道益可知矣。然则读是集者又乌可与诸家语录等类齐观乎？

##### 《雪坡文集》五十卷（江苏巡抚采进本）

> 	宋姚勉撰。勉字述之，一字成一，高安人。宝祐元年以词赋擢第，廷对万言策第一。除校书郎，兼太子舍人。《宋史》无传，是集《艺文志》亦失载。此本为其从子龙起所编，凡奏对笺策七卷、讲义二卷、赋一卷、诗十一卷、杂文二十九卷。勉受业於乐雷发，诗法颇有渊源，虽微涉粗豪，然落落有气。文亦颇媕雅可观，无宋末语录之俚词。外间传本颇稀，讹阙特甚。今以《永乐大典》所载，各为校补。其《永乐大典》不载者，则仍其旧。集首有《文及翁序》，称其磊落有奇节，官仅校黄本，书备青宫寀。又有《方逢辰序》，亦称为瑞之奇士。观其所上封事奏劄以及廷对诸篇，论时政之谬，辨宰相之奸，皆侃侃不阿。惟二十二卷载《贺丞相贾秋壑》一启，题下注庚申五月十六日。考《宋史》理宗开庆元年十二月，贾似道奏鄂州围解。景定元年正月，诏奖贾似道功。四月，诏赴阙。庚申即景定元年，启盖作於是时。与其攻丁大全封事若出两手，殊为白璧微瑕。然启末多进规之语，犹有曲终奏雅之意。固视刘克庄、王柏之谀颂，差有间矣。

##### 《文山集》二十一卷（两淮马裕家藏本）

> 	宋文天祥撰。天祥事迹具《宋史》本传。天祥平生大节，照耀今古。而著作亦极雄赡，如长江大河，浩瀚无际。其廷试对策及上理宗诸书，持论剀直，尤不愧肝胆如铁石之目。故长谷真逸《农田馀话》曰：“宋南渡后，文体破碎，诗体卑弱。惟范石湖、陆放翁为平正。至晦庵诸子，始欲一变时习，模仿古作，故有神头鬼面之论。时人渐染既久，莫之或改。及文天祥留意杜诗，所作顿去当时之凡陋，观《指南前后录》可见。不独忠义贯於一时，亦斯文间气之发见也。生平有《文山随笔》数十大册，常以自随，遭难后尽失之。元贞、大德间，其乡人搜访，编为《前集》三十二卷、《后集》七卷，世称道体堂刻本。”考天祥有《文山道体堂观大水记》，称“自文山门入，过障东桥，为道体堂”云云。则是堂本其里中名胜，而乡人以为刊版之地者也。书中《原跋》九条，并详载本事，颇可以资考证。明初其本散佚，尹凤岐从内阁得之，重加编次为诗文十七卷。起宝祐乙卯，迄咸淳甲戌，皆通籍后及赣州以前之作。江西副使陈价、庐陵处士张祥先后刻之，附以《指南前录》一卷、《后录》二卷，则自德祐丙子天祥奉使入元营，间道浮海，誓师闽、粤，羁留燕邸，患难中手自编定者。《吟啸集》则当时书肆所刊行，与《指南录》颇相复出。《纪年录》一卷，亦天祥在狱时所自述，后人复集众说以益之。惟《集杜诗》以世久单行，未经收入。今各著於录。至原本所载序记、碑铭之类，乃其家子孙所缀录，冗杂颇甚，今并从删削焉。

##### 《文信公集杜诗》四卷（编修汪如藻家藏本）

> 	一名《文山诗史》，宋文天祥撰。盖被执赴燕后，於狱中所作。前有《自序》，题“岁上章执徐，月祝犁单阏，日上章协洽”。案上章执徐为庚辰岁，当元世祖至元十七年，乃其赴燕之次年。祝犁单阏当为己卯之月，上章协洽为庚未之日，於干支纪次不合。考是年正月癸卯朔，二月内当有三庚日、二未日，必传写者有所错互。至以岁阳岁名纪日，本於吴国山碑中“日惟重光大渊献”语。而并以纪月，则独见於此序。又序后有跋，称“壬午元日，则天祥授命之岁也”。诗凡二百篇，皆五言二韵，专集杜句而成。每篇之首，悉有标目次第，而题下叙次时事，於国家沦丧之由，生平阅历之境，及忠臣义士之周旋患难者，一一详志其实。颠末粲然，不愧“诗史”之目。吴之振《宋诗选》徒以裁割巧合评之，其所见抑亦末矣。《刘定之序》称原书序跋中有阙文，指元之君臣、宋之叛逆，阙而不书，今皆补之为白字。又题姓某履善甫者，即《指南集》中所谓越蠡改陶朱之意。案今本序跋并无阙字，盖即定之所补。而履善甫上已署天祥之名，则不知何人增入。

> 	又定之称分为四卷，而今本止一卷，殊失原第。今仍析为四卷，以存其旧焉。

##### 《叠山集》五卷（编修汪如藻家藏本）

> 	宋谢枋得撰。枋得事迹具《宋史》本传。所著《易诗书三传》及《四书解》、杂著诗文原本六十四卷，岁久散佚。明嘉靖中，揭阳林光祖为广信府知府，始以黄溥所校刊行世，仅分上、下二卷。万历中，御史吴某所辑《叠山集》，又刻之上饶。编次错迕，未为精审。此本乃国朝康熙中弋阳知县谭瑄所重订，视旧本较为详备。枋得忠孝大节，炳著史册。《却聘》一书，流传不朽，虽乡塾童孺，皆能诵而习之。而其他文章，亦博大昌明，具有法度，不愧有本之言。观所辑文章轨范，多所阐发，可以知其非苟作矣。惟原本有《蔡氏宗谱》一首，末署至元二十五年。其词气不类枋得，确为伪托。又有《贺上帝生辰表》、《许旌阳飞升日贺表》，此类凡十馀篇，皆似道流青词，非枋得所宜有，亦决非枋得所肯作。其为赝本误收，亦无疑义。今并加刊削，不使其乱真焉。

##### 《本堂集》九十四卷（浙江汪启淑家藏本）

> 	宋陈著撰。著字子微，号本堂，鄞县人，宝祐四年进士，官著作郎，出知嘉兴府，忤贾似道，改临安通判。是集凡诗三十四卷、词五卷、杂文五十五卷。据其原目，尚有《讲义》二卷。此本有录无书，盖传写佚之矣。宋代著作获存於今者，自周必大、楼钥、朱子、陆游、杨万里外，卷帙浩博，无如斯集。惟其诗多沿《击壤集》派，文亦颇杂语录之体，不及周、楼、陆、杨之淹雅。又奖借二氏，往往过当，尤不及朱子之纯粹。然宋自元祐以后，讲学家已以说理之文自辟门径。

> 	南渡后辗转相沿，遂别为一格，不能竟废。且真德秀作《文章正宗》，甄别最严；胡寅作《崇正辨》，攻驳尤力。而德秀《西山集》、寅《斐然集》为二氏操觚者不一而足，亦未可独为著咎。披沙简金，时有可采。宋人旧帙，固不妨存备一家也。

##### 《汶阳端平诗隽》四卷（浙江鲍士恭家藏本）

> 	宋周弼撰。弼字伯弜，汶阳人。所选《三体唐诗》，黄虞稷《千顷堂书目》载之，乃称为新建人。洪武间以明经官训导。考是编前有宝祐丁巳菏泽李龏《序》，称与弼同庚生，同寓里，相与论诗三十馀年，尝手刊《端平集》十二卷行於世。又称弼十七八时即博闻强记，侍乃翁晋仙，已好吟咏。长而四十年间宦游吴、楚、江、汉。又称弼“名振江湖，人皆争先求市。但卷帙中有晚学未能晓者，多恐有不行之弊。兹摘其坦然者，兼集外所得者二百馀首，目曰《端平诗隽》。

> 	俾续芸陈君书塾，入梓流行。而末有伯弜平生心不下人，今隔九原，阅予此选，必不以予为谬”云云。然则宝祐丁巳以前，弼卒久矣。安得明初为学官。且与龏同里，亦不得为新建人。虞稷所云误也。此本有“临安府棚北大街陈解元书籍铺印行”字，盖犹自宋本录出。其诗风格未高，不出宋末江湖一派。而时时出入晚唐，尚无当时粗獷之习。一邱一壑，亦颇有小小佳致也。

##### 《鬳斋续集》三十卷（江苏巡抚采进本）

> 	宋林希逸撰。希逸有《考工记解》，已著录。《宋史艺文志》载希逸有《鬳斋前集》六十卷，久佚不存。惟此《续集》谓之《竹溪十一稿》者，尚有传本，即此三十卷也。凡诗五卷、杂著一卷、少作三卷、记二卷、序一卷、跋一卷、四六三卷、省题诗二卷、輓诗一卷、祭文一卷、墓志二卷、行状二卷、学记四卷。其门人福清林式之所编，共十三类。而谓之《十一稿》，不详其故，或十中存一之意欤。刘克庄尝谓乾淳间林光朝始好深沉之思，为文极锻炼。一传为林亦之，再传为陈藻，三传为希逸。比其师，槁乾中见华滋，萧散中见严密，窘狭中见纡徐，所以推许之者甚至。今观其集，多应酬颂美之作。且以道学名一世，而《上贾似道启》乃极口称誉，至以赵普、文彦博比之。殆与杨时之从蔡京同一白璧之瑕。集末载《学记》，解《太玄经》者居其半。其诗亦多宗门语。王士祯《居易录》所记，良不为诬。然南宋遗集，流传日少。其诗文虽不尽如刘克庄所称，而尚不失前人轨度。其《学记》中所论学问文艺之事，亦时有可取。节取一长，固亦无不可耳。前有咸淳庚午《林同序》，称“戊辰九月上擢鬳斋长仙蓬，侍缉熙。明年春再入禁林，长词翰。趋行之诏，联翩而下。行有日，至是而《续集》之入梓者为卷三十”云云。则是集成於希逸内召时也。

##### 《鲁斋集》二十卷（山东巡抚采进本）

> 	宋王柏撰。柏有《书疑》，已著录。柏好妄逞私臆，窜乱古经。《诗》三百篇，重为删定。《书》之《周诰》、《殷盘》，皆昌言排击，无所忌惮。殊不可以为训。其诗文虽亦豪迈雄肆，然大旨乃一轨於理。《宋史儒林传》称其少慕诸葛亮之为人，自号长啸。年逾三十，始知家学之原。（案柏之祖师愈，受业於杨时，其父瀚亦及朱子、吕祖谦之门，故史文云然。）与其友汪开之著《论语通旨》，至“居处恭，执事敬”，惕然叹曰“长啸非圣门持敬之道”。亟更以“鲁斋”。盖其天资卓荦，本一桀骜不驯之才。后虽折节学问，以镕炼其气质。而好高务异之意，仍时时不能自遏。故当其挺而横决，至於敢攻孔子手定之经。其诗文虽刻意收敛，务使比附於理。而强就绳尺，时露有心牵缀之迹。终不似濂溪诸儒深醇和粹，自然合道也。特其勇於淬砺，检束客气，使纵横者一出於正，为足取耳。集中第一卷有《寿秋壑诗》，极称其援鄂之功，谀颂备至，是亦白璧之瑕。

> 	然核检诸书，均不载其有依附权门之事，不知何以有此作。据正统八年《杨溥序》，此集乃其六世孙四川按察司佥事迪所自编，又不知何以载之集中，略无所讳，均不可解。疑以传疑，存而不论可矣。

### 一百六十五 集部十八

#### 别集类十八△《须溪集》十卷（永乐大典本）

> 	宋刘辰翁撰。辰翁字会孟，庐陵人。须溪其所居地名也。少补太学生。景定壬戌，廷试入丙第。以亲老，请濂溪书院山长。江万里、陈宜中荐居史馆，除太学博士，皆固辞。宋亡遂不复出。辰翁当贾似道当国，对策极言济邸无后可恸，忠良残害可伤，风节不竞可憾。几为似道所中，以是得鲠直名。文章亦见重於世。

> 	其门生王梦应作祭文，至称韩、欧后惟先生卓然秦、汉巨笔。然辰翁论诗评文，往往意取尖新，太伤佻巧，其所批点，如《杜甫集》、《世说新语》及《班马异同》诸书，今尚有传本。大率破碎纤仄，无裨来学。即其所作诗文，亦专以奇怪磊落为宗。务在艰涩其词，甚或至於不可句读，尤不免轶於绳墨之外。特其蹊径本自蒙庄，故惝恍迷离，亦间有意趣，不尽堕牛鬼蛇神。且其於宗邦沦覆之后，睠怀麦秀，寄托遥深，忠爱之忱，往往形诸笔墨。其志亦多有可取者，固不必概以体格绳之矣。《须溪集》明人见者甚罕，即诸书亦多不载其卷数。韩敬选订晚宋诸家之文，尝以不得辰翁全集为恨。闻兰溪胡应麟遗书中有其名，往求之，卒弗能获，盖其散失已久。世所传者惟《须溪记钞》及《须溪四景诗》二种，篇什寥寥。今检《永乐大典》所录，记序杂著诗馀尚多。谨采辑裒次，厘为十卷。

> 	其《天下同文集》及《记钞》所载，而不见於《永乐大典》者，亦别为抄补，以存其概。至《四景诗》则原属单行之本，今仍各著於录，故不复采入云。

##### 《须溪四景诗集》四卷（编修汪如藻家藏本）

> 	宋刘辰翁撰。考晋、宋以前无以古人诗句为题者。沈约始有《江蓠生幽渚诗》，以陆机《塘上行》句为题，是齐、梁以后例也。沿及唐、宋科举，始专以古句命题。其程试之作，唐莫详於《文苑英华》，宋莫详於《万宝诗山》。大抵以刻画为工，转相傚仿。辰翁生於宋末，故是集各以四时写景之句命题。《春景》凡六十三题，诗七十二首。《夏景》凡三十二题，诗三十五首。《秋景》凡四十题，诗四十四首。《冬景》十六题，诗如题数。所作皆气韵生动，无堆排涂饰之习，在程试诗中，最为高格。末附《东桂堂赋》一篇，为刘端伯教子读书而作。此集殆亦授刘之子，备科举之用者欤。

##### 《苇航漫游稿》四卷（永乐大典本）

> 	宋胡仲弓撰。仲弓字希圣，清源人。其生平不少概见。惟集中《一第诗》，有“衣冠新进士，湖海旧诗人”之句，知尝登第。《夜梦蒙仲作二象笏诗》，有“嗟余初筮令”之句，知尝宰县。《将之官越上留别诸友诗》，有“一官如许冷，况复是清贫。槐市风何古，兰亭本却真”之句，知官在会稽。《老母適至时已见黜诗》，有“千里迎奶，相见翻不乐。微禄期奉亲，亲至禄已夺”之句，知不久罢归。《雪中杂兴诗》，有“不被功名缚，江湖得散行”之句，知被斥以后，浪迹以终，故以《苇航漫游》名稿。其行事则不可考矣。仲弓诗名不甚著，惟陈起《江湖后集》录所作颇夥。然校以《永乐大典》分列於各韵下者，起所选之外，遗佚尚多。今蒐采裒辑，编为四卷，虽未必尽睹其全，视起所编，则已增益者多矣。南宋末年，诗格日下。四灵一派，摅晚唐清巧之思。江湖一派，多五季衰飒之气。故仲弓是编，及其兄仲参所作《竹庄小集》，均不出山林枯槁之调。如七言律中《旱湖》一首，当凶祲流离之时，绝无恻隐，乃云“但使孤山梅不死，其馀风物不关情”。尤宋季游士矫语高蹈之陋习。然吟咏既繁，性情各见。洪纤俱响，正变兼陈。苟非淫慝之音，即不在放斥之列。诗家有此一格，固不妨使之并存。亦录唐诗者不遗周昙《咏史》之例也。《永乐大典》所载，别有《漫游集》一书。核其体例，盖采宋、元两代之作汇为总集。当时校雠未密，朱书标目，往往与此集混淆。今并考校姓名，删除讹异，不使与此集相乱，庶几不失其真焉。

##### 《兰皋集》三卷（浙江鲍士恭家藏本）

> 	宋吴锡畴撰。锡畴字元伦，休宁人，广南西路安抚使儆之从孙，处士垕之子也。锡畴四岁而孤，刻志於学，慕徐穉、茅容之为人。咸淳间，南康守叶阊聘主白鹿洞书院，辞不肯赴。盖笃实潜修之士，不欲以聚徒讲学，嚣竞浮名也。性喜艺兰，自号曰兰皋子，因以名集，殆亦寓无人自芳之意。其人品心术，可谓超然流俗之外矣。集所存诗不多，然皆晚年所自删定，简汰颇严。其《题林逋墓诗》“清风千载梅花共，说著梅花定说君”句，为吕午所赏；《春日诗》“燕未成家寒食雨，人如中酒落花风”句，又为方岳所赏，并见於《方岳跋》中。然集中佳句，似此者尚颇不乏，岳偶举其一二耳。盖其刻意清新，虽不免偶涉纤巧，而视宋季潦倒率易之作，则尚能生面别开。以继《竹洲集》后，亦云不愧其家学矣。

##### 《云泉诗》一卷（编修汪如藻家藏本）

> 	宋薛嵎撰。嵎字仲止，一字宾日，永嘉人，宝祐四年进士，官长溪簿。宋承五代之后，其诗数变，一变而西昆，再变而元祐，三变而江西。江西一派，由北宋以逮南宋，其行最久。久而弊生，於是永嘉一派以晚唐体矫之，而“四灵”出焉。然四灵名为晚唐，其所宗实止姚合一家，所谓“武功体”者是也。其法以新切为宗，而写景细琐，边幅太狭，遂为宋末江湖之滥觞。叶適以乡曲之故，初力推之，久而亦觉其偏，始稍异论。吴子良《林下偶谈》述之颇悉。嵎之所作，皆出入四灵之间，不免局於门户，然尚永嘉之初派，非永嘉之末派。录之亦足备一格也。

##### 《嘉禾百咏》一卷（浙江鲍士恭家藏本）

> 	宋张尧同撰。尧同，秀水人，仕履未详。诗中所咏会景亭，为潘师旦所筑，赵老园为赵衮归隐之处。核其时代，盖宁宗以后人也。宋世文人学士，歌咏其土风之胜者，往往以夸多斗靡为工。如阮阅《郴江百咏》、许尚《华亭百咏》、曾极《金陵百咏》，皆以百首为率。故尧同所咏嘉兴山川古迹，亦以百篇概之。徐硕《至元嘉禾志》，已与陆蒙老所赋《嘉禾八咏》同采入“题咏门”内。后来作郡志者，亦颇散见其间，而掇拾均未全备。此乃其初出单行之本，每首之后皆有附考，不知何人所作。末有跋语，亦不载姓名年月。其词虽不甚工，而自吴越以来，嘉兴典故，颇可得其梗概。近时朱彝尊作《鸳鸯湖棹歌》一百首，盖即踵前例而稍变其面目者。虽彝尊诗情温丽，远胜尧同，而尧同采掇名目，胪叙大凡，其於地志考据，要亦不为无助矣。

##### 《柳塘外集》四卷（浙江鲍士恭家藏本）

> 	宋释道璨撰。道璨字无文，姓陶氏，南昌人，咸淳间尝主饶州荐福寺。所著别有《语录》，故此以《外集》为名。释氏以佛典为内学，以儒书为外学也。其诗边幅颇狭，未能脱蔬筍之气。而短章绝句，善用其短者，亦时有清致。如《题水墨草虫》、《陈了翁祠》、《和恕斋》、《濂溪书院》诸作，未尝不楚楚可观。

> 	沙中金屑，固亦不容捐弃矣。杂文中《送一侍者序》一首，乃为日本僧作。考《宋史外国传》所载，自太宗时奝然入朝后，屡有倭僧奉贡。迄南渡不复见，仅纪其国舟飘至内境数事。至嘉泰三年以后，遂绝不复书。此《序》作於淳祐戊申，称其去国六年，一日东归，计其来日，当在淳祐三年。殆求法东来，非充贡使，故《史》不得而载之，非漏略也。集凡诗一卷，铭记一卷，序文、疏书一卷，塔铭、墓志、圹志、祭文一卷。宋以来诸家书目皆未著录。国朝康熙甲寅，释大雷始访得旧本，释元宏、灯岱因为校正鋟版。书虽晚出，而核其格意，确为宋末江湖之体，不缘赝造。考吴师道《礼部诗话》，已载其《题苏堂竹》一首，则宋代实有其人。疑当时名不甚著，仅彼教自相传录，故阅数百年始见於世云。

##### 《碧梧玩芳集》二十四卷（永乐大典本）

> 	宋马廷鸾撰。廷鸾字翔仲，乐平人，淳祐七年进士，历官右丞相，兼枢密使，事迹具《宋史》本传。《史》称其罢相归后，又十七年而卒。考廷鸾之罢在度宗咸淳八年壬申，其殁当在元世祖至元二十六年己丑。今集中《老学道院记》，称著雍困敦之岁，余年六十有七，则作是文时，去其病殁已不远。似集为其子端临所编矣。其曰“碧梧玩芳”者，廷鸾家有碧梧精舍，晚年又自号“玩芳病叟”，因以为名也。自明以来，外间绝无传本。惟《永乐大典》所收，颇存梗概。大抵骈体最工。理宗末年，又居两制，朝廷大著作多出其手。其他诗文亦皆典赡秀润，盎然有卷轴之味。端临承藉世业，撰为《文献通考》，至今为艺林宝重，即廷鸾所学可知也。其集《宋史》不著录，原编卷数已不可考。谨以今所存者裒辑排比，分为二十三卷。廷鸾又尝仿吕祖谦《大事记》之例，作《读史旬编》，以十年为一旬，起帝尧元载甲辰，迄周显德七年庚申，为三十八帙。今全书虽佚，而《绪论》尚散见《永乐大典》中，并裒为一卷，附於文后，共为二十四卷。《宋史》称廷鸾所著又有《六经集传》、《语孟会编》、《楚辞补记》、《洙泗裔编》、《读庄笔记》诸书，今并不传。又称其召试馆职时，即以彊君德，重相权，收直臣，防近习为对。为将作少监时，论贡举三事，又言宜蠲除被灾州县租赋。为起居舍人时，言太史当谨书灾异，又言翕受敷施，以壮人才之精神；虚心容纳，以植人言之骨幹，念邦本而以公灭私，严边备而思患预防。同知枢密院时，言培命脉，植根本，崇宽大，行忠厚，又言恢大度以优容，虚圣心而延伫，推内恕以假借，忍难行而听纳，则情无不达，理无不尽云云。其文今皆不见於集中。或奏疏别为一编，故此集皆不见收欤。

##### 《四明文献集》五卷（浙江鲍士恭家藏本）

> 	宋王应麟撰。应麟有《周易郑氏注》，已著录。所著《深宁集》，本一百卷，然《宋志》已不著录，焦竑《国史经籍志》亦不载其名，则散佚久矣。此本乃明鄞县郑真、陈朝辅所辑《四明文献》之一种。故一人之作，冒总集之名也。通一百七十馀篇，制诰居十之七。盖捃拾残賸，非其真矣。应麟以词科起家，其《玉海》、《词学指南》诸书，賸馥残膏，尚多所沾溉。故所自作，无不典雅温丽，有承平馆阁之遗，且所载事迹，多足与史传相证。如《宋史》应麟本传谓度宗即位，应麟草百官表，循旧制请听政四表，已上。一夕入临，宰臣谕旨增撰三表。

> 	则此七表者，先进前四表，次进后三表也。考之是集，则第一表至第二表乃景定五年十月上，第三表至第七表乃十一月上，与本传互异。又《宋史度宗本纪》载贾似道罢都督予祠在德祐元年二月，徙居婺州，又徙建宁，俱在七月，而由扬州责归绍兴，实在是年五月四日，见於是集《责贾似道归里制》，亦足以补《本纪》之阙。则虽零章断简，固不以残阙弃矣。

##### 《覆瓿集》六卷（编修汪如藻家藏本）

> 	宋赵必<王象>撰。必<王象>字玉渊，自号秋晓，太宗十世孙，居於东莞。咸淳元年，与父崇讠由同登进士。初任高要尉，摄四会令。再任南康丞。文天祥开府惠州，辟摄惠州军事判官。入元后隐居温塘村。是集诗二卷、长短句一卷、杂文二卷、附录一卷。必<王象>治邑有惠政，属宗邦沦丧，慷慨从军，其志可取。沧桑以后，肥遯终身，其节亦不可及。诗文篇帙无多，在宋末诸家中未为颖脱，然体格清劲，不屑为靡靡之音。如“一雨鸣蛙乱深夜，数声啼鸟怨斜阳”诸句，固未尝不绰有情韵也。

##### 《阆风集》十二卷（永乐大典本）

> 	宋舒岳祥撰。岳祥字舜侯，宁海人，宝祐四年进士，官奉化尉，终承直郎，宋亡不仕，教授乡里以终。《两浙名贤录》载所著有《史述》、《汉砭》、《补史》、《家录》、《荪墅稿》、《避地稿》、《篆畦稿》、《蝶轩稿》、《梧竹里稿》、《三史纂言》、《谈藂》、《藂续》、《藂残》、《藂传》、《藂肄》、《昔游录》、《深衣图说》，凡二百二十卷，今多散佚。焦竑《国史经籍志》载岳祥《阆风集》二十卷，世亦无传。检《永乐大典》中所载岳祥诗文，间题《篆畦》、《蝶轩》、《荪墅》诸集名，而题为《阆风集》者居十之八九，似当时诸稿，本分帙编次，而《阆风集》乃其总名。今原书卷第已为《永乐大典》所乱，无可辨别，谨依类裒辑釐为诗九卷、杂文三卷，仍其总名，以《阆风集》名之。

> 	又集中有《百一老诗序》，盖即所赋老渔、老猎之类，似原本亦别为一集，然所阙已多，不成卷帙，故亦不复分析焉。岳祥少时，以文见吴子良，子良即称其异秉灵识如汉终、贾。晚逢鼎革，遯迹终身，乃益覃思於著作。其诗文类皆称臆而谈，不事彫缋。集中有《诗诀》一首云“欲自柳州参靖节，将邀东野適卢仝”。

> 	又云“平原骏马开黄雾，下水轻舟遇快风”。其宗旨所在，可以想见矣。

##### 《北游集》一卷（安徽巡抚采进本）

> 	宋汪梦斗撰。梦斗号杏山，绩溪人。景定间以明经发解，江东漕试。授承节郎，江东司制幹官。咸淳初，迁史馆编校，与叶李等议，上书劾丞相贾似道。李等坐罪，梦斗亦遁归。宋亡后，尚书谢昌言荐梦斗於元世祖，特召赴京，卒不受官，放还。是集乃其北游纪行之作。中有《见谢尚书诗》云“正须自爱不赀身。”

> 	盖不特律己甚严，即其以道义规昌言，亦可谓婉而严矣。惟是《上故相留公诗》，注谓“公入朝不屈，称前正奉大夫。”考梦炎以德祐二年降元，特为世祖所鄙，又曾劝杀文天祥，安得有入朝不屈之事？《梦斗集》中又有《南园歌》，为吴潜窜循州而作。诗末附数语云：“履翁再相，力言奸邪误国数事，理皇竟不能平。

> 	会似道以江上肃清之报，径达禁中，上遂罢潜相。明日乃以似道奏付外。”考《宋史》，似道江上肃清之奏在理宗景定元年三月乙酉之前，吴潜之罢在是年四月己酉。若如梦斗言，是於己酉之明日始以似道奏付外，则上距四月乙酉前将及一月。是时朝野方以荆、鄂为奇功，乃捷书到禁中，一月始布於外，与情势尤有未合。或其后人掇拾遗稿，不免以赝本窜入，未及致详耶。又《杏山摭稿》数条，乃后人所集梦斗讲学之语，原附集末，今亦仍之焉。

##### 《秋堂集》三卷（编修汪如藻家藏本）

> 	宋柴望撰。望有《丙丁龟鉴》，已著录。其诗有《道州台衣集》、《咏史诗》、《西凉鼓吹》诸编，俱佚不存。此本乃后人杂裒而成。诗末尚有《道州台衣集序》。

> 	其《梦傅说》以下十一绝，疑即《咏史诗》中之作也。望以淳祐丙午上《丙丁龟鉴》得名。然应诏上书，但当指陈人事，论朝政之是非，乃牵引谶纬，以值岁干支推衍祸福，穿凿附会，迂诞支离。其心虽出於忠诚，其言则涉於妖妄。乃出狱归里，士大夫至祖道涌金门外，赋诗感慨，倾动一时。王应麟《困学纪闻》尚载其表中之语，以为佳话。宋末士气之浮嚣，於是为极。已别存其目，纠正於本条之下。至其人，则宋亡以后，遁迹深山，至元十七年乃卒。翛然高节，追步东篱。

> 	其诗虽格近晚唐，未为高迈，而黍离麦秀，寓痛至深，骚屑哀音，特为凄动，亦可与谢翱诸人并传不朽。故残章断简，犹能流播至今也。

##### 《蛟峰文集》八卷、《外集》四卷（江苏蒋曾莹家藏本）

> 	宋方逢辰撰。逢辰初名梦魁，字君锡，淳安人。登淳祐十年进士第一。理宗改赐今名。官至吏部侍郎，以母忧归。德祐初，徵拜礼部尚书。会父疾，未赴。

> 	宋亡，元世祖诏御史中丞崔彧起之於家，以疾坚辞不出。至正间修《宋史》，有司不得其事状，故不为立传。惟《黄溍集》中有所作《逢辰墓表》，尚略见其始末。明邵经邦作《弘简录》，始为补传，然亦据溍所述，不能有所增益也。

> 	是集乃其五世从孙蒙城知县渊等所辑。《正集》八卷，前七卷为逢辰诗文，末一卷附以其弟逢振所作。逢振字君玉，景定中登进士，官至太府寺簿，亦国亡之后抗节不仕者也。《外集》四卷，则其七世从孙玉山知县中所续辑，凡逢辰历官诰敕及酬赠诗文皆在焉。逢辰当丁大全、贾似道柄国之时，皆能力抗其锋，持正不屈。其提点川东刑狱及为江西转运副使，政绩亦俱有可观。惜其遗篇散佚，所录奏劄惟宝祐三年《请除内竖》一疏尚存。馀若《论雷变》、《论边备》、《论吴潜去位》、《贾似道匿败》诸劄子，皆平生建白之最著者。《墓表》略见大概，而悉不载於集中。其所掇拾，大抵案牍简札之文为多，而策问一首至并考官评语载之。盖散佚之馀，区区搜辑而成，故不免识小而遗其大矣。

##### 《秋声集》六卷（永乐大典本）

> 	宋卫宗武撰。宗武字淇父，自号九山，华亭人。淳祐间历官尚书郎，出知常州。罢归闲居三十馀载，以诗文自娱。据至元甲午张之翰所作集《序》，称九山墓宿草已六白，则宗武实卒於至元二十六年己丑，在宋亡后十年。故焦竑《国史经籍志》载《秋声集》八卷，列入元人。然宗武实未仕元，仍当从陶潜书晋例也。

> 	集久失传，今从《永乐大典》中采辑编次，得诗词四卷，序记、志铭一卷，杂著一卷，以略存其概。华亭卫氏，自礼部侍郎肤敏后，资政殿学士泾、直宝谟阁湜，兄弟相继，以学术著。宗武世系虽无考，而《张之翰序》称为乔木世臣后，则当为泾、湜之裔。文采风流，不失故家遗范，有自来矣。其诗文根柢差薄，骨格亦未坚緻。盖末造风会之所趋，其事与国运相随，非作者所能自主。至於《咏荀彧》一诗，称其徒抱忠贞，遗恨千古，其学识亦有所未逮。然核其全集，大都气韵冲澹，有萧然自得之趣。盖胸襟既别，神致自殊，品究在《江湖》诸集上。且眷怀故国，匿迹穷居，其志节深有足取，而《宋遗民录》诸书乃竟脱漏其姓名。

> 	录存是集，以发潜德之光，亦足见圣朝表章幽隐，砥砺风教之义也。

##### 《牟氏陵阳集》二十四卷（浙江鲍士恭家藏本）

> 	宋牟巘撰。巘字献之，湖州人。父子才，理宗朝官端明殿学士、礼部尚书，以刚直著名。巘亦登进士第，官至大理少卿，入元不仕，闭户三十六年。故其集中《九日五言诗序》，论陶潜於王弘中路具酒食事，及题渊明图诸文，意皆自寓。

> 	又尝谓世喜称渊明入宋书甲子无年号，黄豫章亦曰甲子不数义熙前。然今陶集诗本无书年号者，渊明耻事刘裕，大节较然，此未须深论云云。故巘文中多书至元年号，意本此也。是集凡诗六卷、杂文十八卷，前有至顺二年《程端学序》。王士祯《居易录》称其诗有坡、谷门风，杂文皆典实详雅。今观所作，知士祯之论不诬。牟氏本蜀之井研人，世居陵山之阳，至子才始著籍湖州。其以“陵阳”名集，盖不忘本。以韩驹诗先有是名，故此集冠以“牟氏”，用相别焉。

##### 《湖山类稿》五卷、《水云集》一卷（浙江巡抚采进本）

> 	宋汪元量撰。元量字大有，号水云，钱塘人。度宗时以善琴供奉掖庭。宋亡，随三宫入燕。久之为黄冠南归，往来匡庐、彭蠡间。元陈泰《所安遗集》中尚有《送钱塘琴士汪水云诗》。泰，延祐二年进士，则元量亦云老寿矣。其诗多慷慨悲歌，有故宫离黍之感。於宋末诸事，皆可据以徵信。故李鹤田《湖山类稿跋》称“其记亡国之戚，去国之苦，间关愁叹之状，备见於诗。微而显，隐而彰，哀而不怨。开元、天宝之事记於草堂，后人以诗史目之。水云之诗亦宋亡之诗史”云云。其品题颇当。惟集中《醉歌》一篇，记宋亡之事曰：“乱点连声杀六更，荧荧庭燎待天明。侍臣已写投降表，臣妾佥名谢道清。”以本朝太后，直斥其名，殊为非体。《春秋》责备贤者，於元量不能无讥。然元量以一供奉琴士，不预士大夫之列，而眷怀故主，终始不渝。宋季公卿，实视之有愧，其节概亦不可及。

> 	笔墨之间，偶然失检，视无礼於君者，其事固殊。是又当取其大端，恕其一眚者矣。黄虞稷《千顷堂书目》载《湖山类稿》十三卷、《水云词》三卷。久失流传。

> 	此本为刘辰翁所选，只五卷，前脱四翻，间存评语。近时鲍廷博因复采《宋遗民录》，补入辰翁《元序》，合《水云集》刻之。以二本参互校订，诗多重复，今亦姑仍原本焉。

##### 《晞发集》十卷、《晞发遗集》二卷、《遗集补》一卷、附《天地间集》一卷、《西台恸哭记注》一卷、《冬青引注》一卷（两淮马裕家藏本）

> 	宋谢翱撰。翱字皋羽，一字皋父，长溪人，后徙浦城。咸淳中试进士不第。

> 	文天祥开府延平，署为谘议参军。天祥兵败，避地浙东。后以元贞元年卒於杭州。

> 	事迹具《宋史》本传。南宋之末，文体卑弱，独翱诗文桀骜有奇气，而节概亦卓然可传。据方凤作翱行状，称翱遗稿凡手抄诗六卷，杂文五卷，《唐补传》一卷，《南史赞》一卷，《楚辞芳草图谱》一卷，《宋铙歌鼓吹曲》、《骑吹曲》各一卷，《睦州山水人物古迹记》一卷，《浦阳先民传》一卷，《东坡夜雨句图》一卷。其《唐补传》以下如编入集中，当共二十八卷；如别本各行，则诗文当止十一卷。然世无传本，莫知其审。明弘治间，储巏所刻，已与凤所记不合。万历中有歙县张氏重刻本，益以降乩之作，尤为秽杂。此本为平湖陆大业以家藏抄本刊行，云向从旧刻录出。卷第已乱，大业以意厘定之，校他本差为完善，然亦非其旧也。末附《天地间集》一卷，皆翱所录宋末故臣遗老之诗，凡文天祥、家铉翁、文及翁、谢枋得、郑协、柴望、徐直方、何新之、王仲素、谢钥、陆壑、何天定、王曼之、范协、吴子文、韩竹坡、林熙十七人，而诗仅二十首。考宋濂作《翱传》，称《天地间集》五卷，则此非完书。意原本已佚，后人摭他书所云见《天地间集》者，得此二十首，姑存其概耳。又元张丁注《西台恸哭记》并诸家跋语为一卷，又注《冬青引》及诸家考证唐珏、林景熙事为一卷，大业皆附刻集末。今亦并录存之，庶与集中诸作可以互相考证焉。

##### 《潜斋文集》十一卷、附《铁牛翁遗稿》一卷（浙江鲍士恭家藏本）

> 	宋何梦桂撰。梦桂字岩叟，别号潜斋，淳安人。咸淳元年进士，官至大理寺卿。引疾去，筑室小酉源。元至元中，屡召不起，终於家。此集凡遗诗三卷、词及试策一卷、杂文七卷。诗颇学白居易体，殊不擅长。王士祯《池北偶谈》以酸腐庸下诋之，则似乎已甚。文则颇援引证佐，有博辨自喜之意。明成化中，其八世孙淳访得旧印本於同邑汪廷贵家，校正刊行，后其远孙之论等又为重刊。考元盛如梓《庶斋老学丛谈》，载梦桂《送留梦炎》一诗曰：“昆明灰劫化尘缁，梦觉功名黍一炊。锺子未甘南操改，庾公空作北朝悲。归来眠里吴山在，别后心期浙水知。白发门生羞未死，青衫留得裹遗尸。”盖梦桂为梦炎所取士，故是诗有王炎午生祭文天祥意。而是集不载，则其散佚亦多矣。末附《铁牛翁遗稿》一卷。

> 	铁牛翁名景福，字介之，梦桂族孙，元时不仕，存诗四十馀首、赋一首。诗颇奇伟，气格在梦桂上云。

##### 《梅岩文集》十卷（两江总督采进本）

> 	宋胡次焱撰。次焱字济鼎，号梅岩，晚号馀学。其始祖本唐宗室。五代时育於胡氏，因冒姓胡。婺源人。咸淳四年进士，官贵池县尉。德祐元年，元兵至贵池，元帅张林以城降。次焱奉母遁归，教授乡里以终。集中有《媒嫠问答诗》，所谓“井底水不波，山头石不迁。什袭藏破镜，他年会黄泉”者，所以自寓其志也。其诗文本未编集，故藏书家多不著录。此本乃明嘉靖中其族孙琏蒐辑而成，琏甥潘滋校刊之，并为之序。凡赋诗、杂文八卷，冠以《雪梅赋》，盖著其素心。

> 	九卷以下皆附录同时赠答往来之作。《目录》所载，往往与集中诗文不相应，则编次之疏也。次焱在宋、元作者之中，尚未能自辟门户，而其人有陶潜栗里之风，故是集至今犹传。集中有《赘笺唐诗绝句序》，称“叠翁注章涧二泉先生选唐绝句，次焱复为赘笺”。叠翁者，谢枋得。章泉者，赵蕃。涧泉者韩淲也。其书不传，无由验其工拙，然亦足见次焱研心诗学，非苟作者矣。

##### 《四如集》五卷（两淮马裕家藏本）

> 	宋黄仲元撰。仲元有《四如讲稿》，已著录。是集前有咸淳甲戌《余谦一序》，所作《梦笔记》附焉。又有至治三年《傅定保序》，似犹原本。然考宋濂《潜溪集》中有《仲元集序》，称其门人詹清子类次《六经四书讲义》为六卷，其子梓又分记、序、墓铭、字训为五卷，其曾孙至又裒其遗文为十卷，而请濂序之。是仲元原集实合《讲义》、杂文共为二十一卷。今《讲义》已别本单行，不入集内。

> 	此本止文四卷、附录一卷，与其子所辑之五卷既不相合，而其曾孙所续辑之十卷亦不在其内。是散佚之馀，重为掇拾成帙，非其旧矣。集内诸文，皆有注释，不著名氏，疑或即其子之所作欤。仲元在宋末讲学诸家，特为笃实，其出处亦均合道义。故其文章不事驰骋，而自有端厚朴直之气，知近里之言与嚣争门户者固有殊也。

##### 《林霁山集》五卷（浙江巡抚采进本）

> 	宋林景熙撰。景熙一作景曦，字德阳，温州平阳人。咸淳七年太学释褐。官礼部架阁，转从政郎。宋亡不仕。会紥木扬喇勒智发宋诸陵，以遗骨建镇南塔。

> 	景熙以计易真骨葬之。其忠义感动百世。然诸书或以其事归唐珏。今考此集，载《梦中作四诗》，与诸书所载珏作同。珏他诗不概见，而此四诗词格实与景熙他诗相类。且双匣亲传竺国经句，与景熙葬高、孝两陵之说合，与珏同葬诸陵之说不合。考集中有《和唐玉潜》一诗，玉潜即珏之字。则二人本属旧友，或当时景熙与珏共谋此举。其事秘密，传闻异词，遂讹以为珏作也。所著有《白石稿》十卷，皆其杂文。又有《白石樵唱》六卷，皆诸体诗。元统甲戌，昆山章祖程为其诗集笺注，传本仅存。其文集遂就散佚。此本乃明天顺癸未其乡人监察御史吕洪所编，以章祖程所注诗集并为三卷，增以《元音》所录《读文山集诗》一篇，又捃摭遗文得记十四篇、传一篇、说一篇、文一篇、序十三篇、墓志六篇、铭一篇，厘为二卷。嘉靖戊子，辽藩光泽王得江陵毛秀校本重刊，附以秀《辨证》一篇。

> 	於《白石樵唱》题卷一、卷二、卷三，《白石稿》题卷四、卷五。书名各别，而卷数相属。骤阅之，似《白石稿》佚其前三卷者，殊不了了。国朝康熙癸酉，歙县汪士鋐等重刊，乃总题曰《林霁山集》，较有体例，今用以缮录焉。

##### 《勿轩集》八卷（福建巡抚采进本）

> 	宋熊禾撰。禾初名鉌，字去非，号勿轩，又号退斋，建阳人。咸淳十年进士，授宁武州司户参军。宋亡不仕，教授乡里以终。近时仪封张伯行尝刊是集，多所刊削，殊失其真。是书凡《易学图传》二卷、《春秋通义》一卷、《四书标题》一卷、诗文三卷、《补遗》一卷。盖明天顺中旧刻，犹为完帙。惟前有元许衡《序》，称“其晚年修《三礼通解》，将脱稿，竟以疾卒。平生著述，独《四书标题》、《易经讲义》、《诗选正宗》、《小学句解》传於世。嗣孙澍，家藏遗稿，存什一於千百。族孙孟秉，类次成帙，釐为八卷。传诸二世孙斌，授梓以传，求予序之”云云。末署至元十七年。考至元为世祖年号，而禾卒於仁宗皇庆元年。自至元讫皇庆，相距三十馀年，何以先称其疾卒。年月错谬，依托显然。

> 	盖其后人伪撰此文，借名炫俗。不知禾亦通儒，固不必以衡重也。今删除此序，庶不以伪乱真焉。

##### 《古梅吟稿》六卷（编修汪如藻家藏本）

> 	宋吴龙翰撰。龙翰字式贤，歙县人。咸淳中贡於乡。以荐授编校国史院实录院文字。至元丙子，乡校请充教授，寻弃去。家有老梅，因以古梅为号。尝为之赋，并以名集。其《见刘后村诗》有云“诗瓢行脚半天下，多谢先生棒喝功”。

> 	又卷末附方秋崖《和百韵诗》，龙翰书其后，自称门人。且言以诗正法眼授记於仆。是其渊源授受，犹及见前辈典型。故其诗清新有致，足耐咀吟，在宋末诸家，尚为近雅。《程元凤序》许其句老意新，亦不诬也。集中有《内丹诗》、《外丹诗》。又《拜李谪仙墓》云：“经营紫河车，破费十载功。金鼎驯乌兔，炎炎丹光红。”又《楼居狂吟》云：“偃月炉深紫气浮，红铅黑汞六丹头。”是龙翰盖讲求神仙炉火之术者，殆亦俞琬之流亚欤，然诗则工於琬多矣。

##### 《佩韦斋文集》十六卷（湖北巡抚采进本）

> 	宋俞德邻撰。德邻有《佩韦斋辑闻》，已著录。是集原本二十卷，凡诗七卷、杂文九卷，末即《辑闻》四卷。然考集首有皇庆壬子《熊禾序》，称其平生诗文多不留稿。其子庸，裒集仅得诗文五百二十二首，厘为一十六卷。则集与《辑闻》本各为卷帙，此本为后人所附缀。今仍分著於录，从其初也。《禾序》又称紫阳方侯亦以文名，尝序公集，载其遗事如作传然，且以能保晚节而心服之云云。紫阳方侯即歙人方回，宋末为睦州守，以州降元，元擢为总管者也。此本佚去此序，殆后人以德邻高节，不减陶潜，不欲以《回序》污之，故黜而刊削欤。德邻诗恬澹夷犹，自然深远。在宋末诸人之中，特为高雅。文亦简洁有清气，体格皆在方回《桐溪集》上。盖文章一道，关乎学术性情，诗品、文品之高下，往往多随其人品。此集亦其一徵矣。

##### 《庐山集》五卷、《英溪集》一卷（永乐大典本）

> 	宋董嗣杲撰。嗣杲履贯未详。考集中《元宵怀乡诗》，有“清河坊里灯宵月，负却东风已两年”句。又《抵北新桥诗》，有“归逢乡井心才稳”句。案《咸淳临安志》，清河坊在临安府左一北厢，北新桥在馀杭门外，则嗣杲殆杭州人欤。

> 	以诗中自志岁月出处考之，《庐山集》乃其於宋理宗景定二三年间榷茶九江富池时所作。《英溪集》则为武康令时所作，中有《甲戌大水诗》。案《宋史五行志》，有咸淳十年八月安吉武康大水事，正与相合。时瀛国公已即位，距宋亡仅二年。而嗣杲亦遂於是年任满代去。其卒岁虽不可考，而两集之中，无一仕元之显证，则仍当系之宋人。《西湖志》载有道士董嗣杲，盖即其人。国亡后隐於黄冠矣。其集为诸家书目所未载，独明焦竑《国史经籍志》有嗣杲《庐山集》，而阙著其卷数。今据《永乐大典》所录，有题《庐山集》者，又有题《英溪集》者，是嗣杲本有二集。但其名不显，集亦久绝流传。今观集中多与葛秋岩唱和诗，秋岩即葛庆龙，为宋末高尚之士，见於《镏绩霏雪录》，则嗣杲亦必胜流。又有《题周伯弜手泽诗》，推挹甚至，则其诗亦江湖集派。然吐属新颖，无鄙俚琐碎之态，固非江湖游士所及也。谨甄次裒辑，依仿原目，分为《庐山集》五卷、《英溪集》一卷，著之於录。庶论宋、元间诗人者犹得有所稽考。至若富池客中诸作，应编入《庐山集》者，《永乐大典》或标《英溪集》，当由缮写之误，今并详悉考正，俾各从其类焉。

##### 《西湖百咏》二卷（浙江鲍士恭家藏本）

> 	宋董嗣杲撰。附明陈贽《和韵》。据《西湖志》，嗣杲宋季入道孤山四圣观，改名思学，字无益。此集当作於是时。贽字维成，馀姚人，徙於钱塘，洪武间以荐授杭州学训导，后官至太常寺卿。其和嗣杲此集，亦当在居钱塘时。《西湖志》称嗣杲原唱及贽所和皆九十六首，天顺癸未，始以二家所作合刻，南康知府陈敏政为之序。又载嘉靖丁酉，周藩南陵王云楼子重刻。其序亦称董倡居前，陈和居后，仍各九十六首，共一百九十二首。谓之百咏者，盖亦极言之耳云云。此本上卷四十九题，下卷五十一题，实各足百咏之数，与《西湖志》所记不符。《鲍廷博跋》疑周藩翻雕之时，其底本偶有脱页，未及深考，遂以为原阙四首。田汝成修《西湖志》时，又仅见周藩之序。遂据以笔之於书，以《志》中仅载《周藩序》，不载《陈敏政序》为证，理或然欤。其诗皆七言律体，每题之下，各注其始末甚悉，颇有宋末轶闻为诸书所未载者。嗣杲诗格颇工整；贽所和才力稍弱，亦足肩随，皆迥在许尚《华亭百咏》之上也。

##### 《则堂集》六卷（永乐大典本）

> 	宋家铉翁撰。铉翁喜谈《春秋》，尤喜谈《易》。其《河间假馆诗》曰：“拟从诸君豫乞石一方，他年埋之冢前三四尺。上书宋使姓某其名某，下书人是西州之西老缝掖。平生著书苦不多，可传者见之《春秋》与《周易》。”然《春秋详说》，至今尚有刊本，已别著录。其说《易》之书与其文集二十卷，则已全佚。惟《永乐大典》收其诗文尚夥。谨裒合排比，以类相从，厘为文四卷、诗词二卷。核其所作，大半皆在河间，而明神宗时樊深撰《河间府志》，已不能采录，则其佚在万历前矣。铉翁隶籍眉山，与苏轼为里人。故集中如《文品堂记》、《养志堂记》、《志堂说》、《笃信斋说》、《跋太白赏月图》、《和归去来辞》诸篇及《豌豆菜诗》，自注间或称述轼事迹。广汉张栻亦其乡人。故《敬室记》首亦概然於南轩之学渐昧其传。然其学问渊源，则实出金谿，观集中《心斋说》、《主静箴》诸篇，可以概见。故其持论浸淫於佛氏。其说《易》亦惟以先天太极研思於虚杳之中。而《尊教堂记》一篇，至援陆九渊之言以三教归一立说，尤为乖舛。顾其立言大旨，皆归於敦厚风俗，崇奖名教。随事推阐，无非以礼义为训。

> 	原未尝滉漾恣肆，如明代姚江之末流。其词意真朴，文不掩质。亦异乎南宋末年纤诡繁碎之格，尚为多有可取耳。且迹厥生平，上虽不及文天祥，而下比留梦炎辈则皭然其不侔。零篇断简，以其人重之可也。

##### 《富山遗稿》十卷（浙江鲍士恭家藏本）

> 	宋方夔撰。夔一名一夔，字时佐，淳安人。生於宋季，尝从何梦桂游。屡举不第，退居富山之麓，匾其堂曰“绿猗”，自号知非子。尝著《汉论》十卷、《富山懒稿》三十卷，后刊版散佚，其裔孙世德等复裒集其诗，辑为是编。夔学有原本，国亡后遁迹以终，人品亦极高洁。商辂尝称其诗纡徐浑厚，弗事雕琢，可见其冲雅之操。周瑄亦称其发之声律，不为体裁音节之所拘。盖夔遇兴挥毫，颇乏研炼，故辂等云然。要其情致缠绵，机趣活泼，自有不衫不履之致。五言一体，气势苍莽，尤胜於七言。较其师何梦桂《潜斋集》诗，实青出於蓝。淳安方氏，自北宋以来，如殿中丞仲谋、通判元修、右文殿修撰訚、太仆少卿闻等，皆留心於诗。今其集虽已亡佚，而流风馀韵，沾溉后人，其濡染固有自矣。

##### 《真山民集》一卷（浙江巡抚采进本）

> 	宋真山民撰。山民始末不可考。宋末窜迹隐沦。以所至好题咏，因传於世。

> 	或自呼山民，因以称之。或云李生乔尝叹其不愧乃祖文忠西山。考真德秀号曰西山，谥曰文忠，以是疑其姓真，或云本名桂芳，括苍人，宋末尝登进士。要之亡国遗民，鸿冥物外，自成采薇之志，本不求见知於世，世亦无从而知之。姓名里籍，疑皆好事者以意为之，未必遂确。今从旧本题曰《真山民集》，姑仍世之所称而已。其集《宋艺文志》不著录。明焦竑《经籍志》蒐宋人诗集颇备，亦未载其名。《江湖小集》始收之，而亦多未备。此本出浙江鲍氏知不足斋，较他本为完善，然皆近体，无古诗。《元诗体要》中录其《陈云岫爱驴》七言古诗一首，此本无之。或诗本两卷，而佚其古体一卷；或宋末江湖诸人皆不留意古体，山民亦染其风气，均未可知。然就其存者论之，黍离麦秀，抱痛至深，而无一语怼及新朝，则非惟其节至高，其安命知天，识量亦不可及。视谢灵运辈既袭康乐之封，而犹称“韩亡子房奋，秦帝鲁连耻”者，相去不啻万万矣。诗格出於晚唐，长短皆复相似。五言如“鬓秃难瞒老，心宽不贮愁”、“烟碧柳生色，烧青草返魂”、“风竹有声画，石泉无操琴”、“棠醉风扶起，柳眠莺唤醒”、“地皆宜避暑，人自要趋炎”、“飞花游荡子，古木老成人”、“新葬冢无数，后来人更多”，七言如“欲谈世事佛无语，不管客愁禽自啼”、“懒看世情晨睡去，怕伤时事暮吟休”、“商岭定无屠狗客，云台宁有钓鱼人”、“囊空侭可偿诗债，脚倦犹能入醉乡”、“雕锼花柳春无迹，沐浴山川雨有恩”、“炭为骤寒偏索价，酒因不饮懒论交”之类，皆不出晚唐纤佻粗獷之习，至於五言之“鸟声山路静，花影寺门深”、“风蝉声不定，水鸟影同飞”、“与鸥分渚泊，邀月共船眠”、“窗月灯昏见，岩泉雨歇闻”、“水清明白鹭，花落失青苔”、“曳杖云同出，开帘山自来”、“寒塘倒山影，空谷答樵歌”，七言之“泉石定非骑马路，功名不上钓鱼船”、“水禽与我共明月，芦叶同谁吟晚风”，“隔浦人家渔火外，满江秋思笛声中”、“小窗半夜青灯雨，幽树一庭黄叶秋”、“涧暗只闻泉滴沥，山青賸见路分明”、“几亩桑麻春社后，数家鸡犬夕阳中”，则颇得晚唐佳处矣。

> 	一邱一壑，足资延赏，要亦宋末之翘楚也。

##### 《百正集》三卷（永乐大典本）

> 	宋连文凤撰。文凤字百正，号应山，三山人，仕履未详。集中《暮秋杂兴诗》有“仕籍姓名除”句，则德祐以前亦尝从宦。又《庚子立春诗》有“又逢庚子岁，老景对韶华”句。庚子为大德四年，则成宗之时犹在，入元已二十四年矣。至元丙戌，浦江吴渭邀谢翱、方凤等举月泉吟社，以《春日田园杂兴》为题，徵诗四方，得二千七百三十五卷。入选者二百八十卷，刊版者六十卷，以罗公福为第一名。据题下所注，公福即文凤之寓名也。王士祯《池北偶谈》则谓《月泉吟社诗》，清新尖刻，别自一家。而谢翱等品题未允，因重为移置，改文凤为第二十一名。

> 	然元初东南诗社，作者如林，推文凤为第一，物无异词，当必有说，似未可以一字一句遽易前人之甲乙。今观所作，大抵清切流丽，自抒性灵，无宋末江湖诸人纤琐粗獷之习，虽上不及尤、杨、范、陆，下不及范、揭、虞、杨，而位置於诸人之间，亦未遽为白茅之藉，则当时首屈一指，亦有由矣。《文渊阁书目》载连百正《丙子稿》一部，一册。久无传本。《永乐大典》所载，但题曰《连百正集》，当即其本。今裒辑排比，编为三卷。又赋三首、序二首、记二首、说一首、传一首，亦散见《永乐大典》中。文格雅洁，亦不失前民矩矱。其《冰壶先生传》一首，虽以文为戏，然毛颖、罗文诸传载之韩、苏集中，古有是例，今并附缀卷末，以存其梗概焉。

##### 《月洞吟》一卷（浙江鲍士恭家藏本）

> 	宋王鎡撰。鎡字介翁，括苍人，尝官县尉。宋亡之后，弃印绶归隐湖山，扁所居为“月洞”，因以名其所著之诗。此本为嘉靖壬子其族孙端茂所刊，诗仅七十馀首，前有《端茂序》。又有嘉靖辛丑《汤显祖序》，摘举集中佳句，并称其七言绝句有闲逸之趣。今观其诗，七言律诗，格力稍弱，不及七言绝句。其七言绝句，如“春风无力晴丝软，绊住杨花不肯飞”、“绣帘不隔荼蘼月，香影无人自入楼”、“凉风敲落梧桐叶，片片飞来尽是秋”，又多近於小词，不为高调。

> 	惟五言律诗如“蝉声秋岸树，雁影夕阳楼”、“马嘶经战地，雕认打围山”、“橹声荷叶浦，萤火豆花田”、“斜阳晒鱼网，疏竹露人家”、“晴雪添崖瀑，春云杂晓烟”，皆绰有九僧之意。盖宋末诗人，有江湖一派，有晚唐一派，鎡盖沿晚唐派者，故往往有佳句，而乏高韵，亦绝无一篇作古体。然较之江湖末流寒酸纤琐，则固胜之矣。

##### 《伯牙琴》一卷（浙江巡抚采进本）

> 	宋邓牧撰。牧字牧心，钱塘人。宋亡不仕。至元己亥入洞霄，止於超然馆，沈介石为营白鹿山房居之。后无疾而逝。牧与谢翱、周密等友善，二人皆抗节遯迹者。尝为翱作传，为密作《蜡屐集序》，而《翱传》叙交情尤笃。翱之临卒，適牧出游，翱作诗有“谢豹花开桑叶齐，戴胜芊生药草肥，九锁山人归不归”之句。九锁山人，牧别号也。其志趣可想见矣。密放浪山水，著《癸辛杂识》诸书，每述宋亡之由，多追咎韩、贾，有黍离诗人彼何人哉之感。翱《西台恸哭记》诸作，多慷慨悲愤，发变徵之音。牧则惟《寓屋壁记》、《逆旅壁记》二篇稍露繁华消歇之感，馀无一词言及兴亡。而实侘傺幽忧，不能自释，故发而为世外放旷之谈，古初荒远之论，宗旨多涉於二氏。其《君道》一篇，竟类许行并耕之说；《吏道》一篇，亦类《老子》剖斗折衡之旨。盖以宋君臣湖山游宴，纪纲丛脞，以致於亡，故有激而言之，不觉其词之过也。是集为牧所自编，皆滔滔清辨，而不失修洁，非晚宋诸人所及。前有《自序》，后有《自跋》，以知音难遇，故以《伯牙琴》为名。《跋》称诗文六十馀篇。此本惟文二十四篇，并序跋为二十六，盖佚其诗一卷也。末又附《冲天观记》、《超然馆记》、《清真道院碑记》三篇，题曰《补遗》。而《清真道院碑记》末有“大德四年庚子钱塘邓牧记，集贤直学士赵孟頫书”字。知后人从石刻抄入，非集所本有。《自跋》称平生为文不止此，是一证矣。

##### 《存雅堂遗稿》五卷（浙江鲍士恭家藏本）

> 	宋方凤撰。凤字韶卿，一字景山，浦江人。试太学，举礼部不第，后以特恩授容州文学。宋亡，遁归，隐於仙华山，同里义乌令吴渭辟家塾敬事之。疾革，命子樗题其旌曰容州，示不忘宋也。其门人柳贯辑其遗诗三百八十篇，厘为九卷，属永嘉尹赵敬叔刻置县斋，黄溍为之序。及宋濂作《凤传》，又称《存雅堂稿》三千馀篇。盖据其未刻者而言，故与《溍序》篇数多寡不合。其后浸以散逸，遂并版本亦亡。国朝顺治甲午，其里人张燧乃博蒐诸书，掇拾残剩，汇为此编。

> 	凡诗七十三首、文十二首、《金华洞天行纪》一篇，附以凤子樗、梓诗十六首、文五首。凤志节可称，所作文章，亦肮脏磊落，不屑为庸腐之语。龚开尝评其诗，以为由本论之，在人伦不在人事；等而上之，在天地，不在古今。盖凤泽畔行吟，往往眷念宗邦，不忘忠爱。开亦以遗民终老，故扬诩未免过情。然幽忧悲思，缠绵悱恻，虽亡国之音，固犹不失风人之义也。原本尚有《物异考》一卷、《月泉吟社诗》二卷、《外篇》诗文二卷。今案《物异考》出自唐、宋遗书，寥寥数则，无资考证。《月泉吟社诗》已有别本自行。至《外篇》所辑他人赠答之作，并《谢翱传》、《吴莱碑》而录之，尤为泛滥，今并从删削焉。

##### 《吾汶稿》十卷（浙江鲍士恭家藏本）

> 	宋王炎午撰。炎午初名应梅，字鼎翁，后改今名。安成人。宋末为太学生。

> 	咸淳间，文天祥募兵勤王，炎午杖策谒之，留入幕府，旋以母老辞归。天祥被执北上，炎午为文生祭之，励以必死，尤世所称。入元后终身不出。因所居汶源里名其稿曰《吾汶》，以示不仕异代之义。其稿凡文九卷，《附录》一卷，揭徯斯、欧阳玄皆为之序。然传本颇稀，明宣德中始行於世。正德中其裔孙伟乃刻之南京，后版散佚。万历中其裔孙伯洪重刊，乃摘抄为二卷，仅录文二十八首、词二首，又自以杂文数篇缀於末，去取失当，殊不足观。此本从旧刻录出，犹完帙之仅存者也。炎午大节不亏，而文章不甚著名。其集晚出，或后人有所窜入，珠砾混杂，亦未可知。然要当以人重，不当仅求之词藻间。王士祯《居易录》至以为里社饼肆中庆吊卷轴之语，又摭其干姚参政、贯学士书，并其人而丑诋之，则未免责备太甚矣。

##### 《在轩集》一卷（浙江鲍士恭家藏本）

> 	宋黄公绍撰。公绍字直翁，昭武人，宋咸淳元年进士。集中《樵川新驿记》称至元二十有三年。是岁丙戌，上距德祐乙亥，已十年矣。《记》中自称曰民，盖入元未仕也。公绍尝取胡安国“心要在腔子里”语，名所居曰“在轩”，因以名集，然所载仅文三十九篇、诗馀二十八首。其文三十九篇之中为儒言者六篇，而为佛氏疏榜之语者乃三十三篇。殆原本散逸，后人掇拾遗稿，以僧徒重其笔墨，藏弆为荣，故所收特多欤。考厉鹗《宋诗纪事》，蒐采最博，而求公绍一诗不可得，仅以《西湖棹歌》十首介於诗词之间者当之。知鹗所见亦此本，别无全集矣。

> 	公绍尝作《古今韵会》，有名於世，然原本久已散佚。今所传者乃熊忠举要，已非复公绍之原本。真出公绍手者，惟此一卷耳。宋人遗集，不传者多。公绍在当时为耆宿，虽残编犹可宝也。《书在轩铭后》一篇，记词曰以下，乃其友吴昇之文。意当时手迹，必并载於末，故其文义相属，亦仍并录之，存其旧焉。

##### 《紫岩诗选》三卷（编修汪如藻家藏本）

> 	宋于石撰。石字介翁，兰谿人。宋亡不仕。因所居自号紫岩。晚徙城中，更号两谿。《浙江通志》载入《文苑传》中，又载入《隐逸传》中。盖二者均所不愧，不可偏举，故两见也。集有丁丑、己卯纪年，乃临安初破之后。又有丁亥、戊子岁作，乃至元二十四、五年。皆其中年以后之诗。每卷题门人吴师道选，仅古今体诗二百首，殆意求精汰，故少作皆不录欤。其古诗感时伤事者多哀厉之音，而或失之太尽。游览闲適者有清迥之致，而或失之稍薄。如《邻叟言》、《母子别》、《路傍女》诸篇，欲摹少陵而不免入於元、白。《山中晚步》诸篇，欲拟襄阳而不免入於钱、郎。皆取法乎上，仅得其中。然在《江湖集》盛行以后，则“啾啾百鸟群，忽见孤凤皇”矣。律诗不及古诗，特大势尚为清整。至如《题净居寺》之“雪堕枯枝龙解甲，藤缠怪石虎生须”，《题栖真院》之“禅家也办吟边料，不种闲花只种梅”，颇不脱宋季俗格，是则风气之移人也。

##### 《九华诗集》一卷（浙江鲍士恭家藏本）

> 	宋陈岩撰。岩字清隐，青阳人。咸淳末屡举进士不第，入元遂隐居不仕。筑室於所居高阳河，日啸歌其内。出则遍游九华之胜，至一处则作一诗纪之，名《九华诗集》。前有至大戊申同里方时发《序》，称以山之东西绘为图本，绣入於梓，与远方朋友共之。诗人陈清隐吟咏有旧版，兵毁不全。此二百一十篇乃掇拾於散佚之馀者。捐帑重梓，俾诗与山相照耀於无穷。是时发本刻《九华山图》，而以岩诗附於后。今图佚而诗集独存，篇数与《时发序》合，盖犹原本。岩以大德三年己亥卒，而《时发序》作於戊申，则岩殁后之十年也。其诗皆七言绝句，凡咏名胜者二百七首，咏物产者三首。九华山自唐以李白得名，诗家多有题咏。

> 	而取泉石洞壑之胜，遍加品目，实莫备於是编。其诗亦俱潇洒出尘，绝去畦迳，有高人逸士风格，不仅足供山志采择而已。集后附释希坦诗十一首，乃后人从《池州府志》录入。中有可与岩诗互证者，亦并仍其旧存之焉。

##### 《宁极斋稿》一卷、附《慎独叟遗稿》一卷（编修汪如藻家藏本）

> 	宋陈深撰。深所著有《读易编》、《读诗编》、《读春秋编》，今惟《读春秋编》有刻本，已别著录。其易、诗二编未见传本。其诗则仅存此本而已。卷首有顾嗣立名字二印，盖即《元百家诗选》之所据。卷末有题识曰：“陈清全先生诗稿藏於荻溪王宁远氏，泰昌改元八月十日，张丑敬观。”丑以赏鉴书画称，而不以收藏图籍著。详其语意，殆从真迹录出欤。后附诗一卷，别题曰《宁极斋遗稿》。考《元诗选》，深诗之后附刻其子植诗五首，核之皆在此卷中。嗣立称其遗稿若干首出於祝希哲手抄，并录郑元祐所作墓铭於后，必当日亲见墨迹，故有是言。但《元诗选》题曰慎独叟陈植，而此本乃题《宁极斋遗稿》，似乎深之外集，殊为淆混。今仍题曰《慎独叟遗稿》，以相区别。深父子诗，并舂容闲雅，不失古风。然核其体裁，如出一手。且深诗中多酬应仕宦之作，与郑元祐所作《植墓志》称其文行学术，结知於士林，时方承平，巨室大家将私淑其子弟，必厚币延致者，大概相符，而与深之闭户著书者颇不相合。疑或皆为植诗而传写讹异，误以为深欤。然如《輓褚伯秀诗》，又似乎其时植年尚少，未必即能作诗。

> 	别无显证，姑存疑焉可矣。

##### 《仁山集》六卷（浙江巡抚采进本）

> 	宋金履祥撰。履祥有《尚书表注》，已著录。履祥受学於王柏，柏受学於何基，基受学於黄幹，号为得朱子之传。其诗乃仿佛《击壤集》，不及朱子远甚。

> 	王士祯《居易录》极称其《箕子操》一篇，然亦不工。夫邵子以诗为寄，非以诗立制。履祥乃执为定法，选《濂洛风雅》一编，欲挽千古诗人，归此一辙。所谓华之学王，皆在形骸之外，去之愈远。所作均不入格，固其所矣。至其杂文，如《百里千乘说》、《深衣小传》、《中国山水总说》、《次农说》诸篇，则具有根柢。其馀亦醇洁有法，不失为儒者之言。盖履祥於经史之学研究颇深，故其言有物，终与空谈性命者异也。

##### 《自堂存稿》四卷（永乐大典本）

> 	宋陈杰撰。厉鹗《宋诗纪事》载，杰字寿夫，分宁人，淳祐十年进士，制置司属官，有《自堂存稿》。然鹗仅录其《题梅坛毛庆甫云悦楼诗》一首，云出梅仙事实。则尚未见其集，故所载爵里亦不能具其始末。今从《永乐大典》裒辑遗篇，尚得四卷。以其诗语考之，四言古诗中《春日江永》诸篇自注曰“端平以来”，是当理宗之初已能吟咏，其年当在二十左右。下距帝德祐乙亥凡四十二年，则宋亡时已近六旬。《闲舣记》之末署延祐二年七月。是岁乙卯，上距宋亡又四十年，则杰年已在百岁外，不应如是之寿考，时代似不相及。又《闲舣记》末称使其子樵书而刻之。元鹿皮子陈樵，实婺州东阳人，里籍亦不相符。是记殆陈樵之父所作，《永乐大典》误题杰名欤。然观集中《重过西湖感事》诸篇，则为宋之遗老，入元尚在，固可无疑也。集中有《和大阃芍药宴诗》，作於淮南。又有《宣檄随府诗》，称“溯楚三千里，离淮第一程”。则先官淮幕，后官楚幕，与厉鹗所载制置司属官语合。又有《与节东归和同幕送行诗》，称宜黜而升愧在中。

> 	又有《请代诗》，称郡小凋残最。又有《乙丑元旦寿昌拜表诗》。则后亦守郡，非竟终於幕僚。厉鹗所载，尚为未尽矣。其诗虽源出江西，而风姿峭茜，颇参以石湖、剑南格调。视宋末江湖一派气含蔬筍者戛然有殊，在黄茅白苇之中不可不谓之翘楚。据其《戊辰重过弋阳石桥诗注》，盖与谢枋得相善。又《读邸报》诸作，排斥奸谀，语皆忠愤。而《和郭应酉诗》自称“扶惫效死，客自杭来，谈江上师溃，及京师非才误国，极为不平”云云。并附录郭诗而注曰“郭后赴厓山”。

> 	其志节亦可想见，则不徒诗之足传也。

#### 附录△《心泉学诗稿》六卷（永乐大典本）

> 	宋蒲寿宬撰。寿宬之名不见於史，其集亦不载於《艺文志》。惟明《文渊阁书目》载有《蒲心泉诗》一部，一册。检《永乐大典》各韵内所录颇多，题名皆作寿宬，而凌迪知《万姓统谱》则作寿{山成}，黄仲昭《八闽通志》又作寿晟，互有同异。今案《永乐大典》，卷卷皆作“宬”字，当非偶误。其作“晟”、“宬”字者，殆传写讹也。寿宬家本泉州，其官履不概见。惟《万姓统谱》称其於咸淳七年知蒲州。按蒲州非南宋地，而集中有《梅阳壬申劝农偶成书呈同官诗》。

> 	壬申为咸淳八年，梅阳即梅州，今为广东嘉应州地，是寿宬实知梅州。《万姓统谱》又载其在官俭约，於民一毫无所取，建曾井、汲水二瓶置座右，人颂曰“曾氏井泉千古冽，蒲侯心事一般清”。是寿宬在当日为循吏。《八闽通志》则称宋季益、广二王航海至泉州，守臣蒲寿庚距城不纳，皆出其兄寿宬阴谋。寿宬佯著黄冠野服，入法石山下自称处士，而密令寿庚纳款於元。既而寿庚以归附功授官平章，富贵冠一时，寿宬亦居甲第。一日，二书生踵门献诗，有“水声禽语皆时事，莫道山翁总不知”之句。寿宬惶汗失措，追之不复见云云。则寿宬又一狡黠之叛人。稗官小说，记载多岐。《宋》、《元》二史，皆无明文。其孰伪孰真，无从考证。今观其诗，颇有冲澹闲远之致，在宋、元之际犹属雅音。裒录存之，厘为六卷，亦足以备一家。若其人则疑以传疑，姑附诸南宋之末焉。

### 一百六十六 集部十九

#### 别集类十九△《拙轩集》六卷（永乐大典本）

> 	金王寂撰。寂字元老，蓟州玉田人，登天德二年进士，历官中都路转运使，谥文肃，《金史》不为立传。元好问《中州集》载其诗入《乙集》中，而仕履亦仅见梗概。今以寂诗文所著年月事迹参互考证，知寂自登第后於世宗大定二年为太原祁县令。十五年尝奉使往白霫治狱。十七年以父艰归。明年起复真定少尹，兼河北西路兵马副都总管。迁通州刺史兼知军事。又迁中都副留守。二十六年冬由户部郎出守蔡州。二十九年被命提点辽东路刑狱。章宗明昌初召还，终於转运使之职。而集中《谢带笏表》有“世宗飨国，臣得与谏员”语，则又尝为谏官。

> 	又有“群言交构，挤臣不测之渊”语，而《丁未肆眚诗》有“万里湘累得自新”句。丁未为大定二十七年。《世宗本纪》载是年三月辛亥，以皇长孙受册肆赦，并与集合。是寂之刺蔡州，当以人言去国。而集中情事不具其颠末，莫能详也。

> 	《中州集》称寂著有《拙轩集》、《北迁录》诸书。今《北迁录》已失传。而好问所选寂诗仅七首，又附见《姚孝锡传》后一首，其他亦久佚不见。惟《永乐大典》所载寂诗文尚多，虽如好问所摘《留别郭熙民诗》诸联及蒋一葵《长安客话》所纪《卢植墓诗逸句》，皆未见全篇，亦不能尽免於脱阙。而各体具存，可以得其什七矣。寂诗境清刻鑱露，有戛戛独造之风。古文亦博大疏畅，在大定、明昌间卓然不愧为作者。金朝一代文士见於《中州集》者不下百数十家，今惟赵秉文、王若虚二集尚有传本，馀多湮没无存。独寂是编幸於沉埋晦蚀之馀复显於世，而文章体格亦足与《滹南》、《滏水》相为抗行。谨次第裒缀，厘为六卷。俾读者揽其崖略，犹得以考见金源文献之遗，是亦可为宝贵矣。

##### 《滏水集》二十卷（两淮马裕家藏本）

> 	金赵秉文撰。秉文字周臣，自号闲闲道人，滏阳人，大定二十五年进士，历官翰林侍读学士，拜礼部尚书，事迹具《金史》本传。元好问《中州集》称其自幼至老，未尝一日废书。著《易丛说》十卷、《中庸说》一卷、《扬子发微》一卷、《太玄赞》六卷、《文中子类说》一卷、《南华略释》一卷、《列子补注》六卷、《删集论语孟子说》各十卷、《资暇录》十五卷，今皆未见，惟此集存。

> 	《史》称所著诗文三十卷。此本乃二十卷，与《史》互异。然篇目完具，不似有所佚脱。考《中州集》称秉文所著文章号《滏水集》者，前后三十卷。又刘祁《归潜志》曰：“赵闲闲本喜佛学，然方之屏山（案屏山，李之纯之号也，）顾畏士论，又欲得扶教传古之名。晚年自择其文，凡主张佛、老二家者皆削去，号《滏水集》。首以《中和诚》诸说冠之，以拟退之原道。其为二家所作文及其葛藤诗句，另作一编，号《闲闲外集》，以与少林寺长老英粹使刊之。”故二集皆行於世。则《滏水集》本二十卷，别有十卷为《外集》。本传合而计之，故为三十卷也。《归潜志》又曰：“李屏山教后学为文，欲自成一家。赵闲闲教后进为诗文，则曰文章不可拘一体，有时奇古，有时平淡何拘。李尝与余论赵文曰：才甚高，气象甚雄，然不免有失支堕节处。盖学东坡而不成者。又赵诗多犯古人语，一篇或有数句，此亦文章病。”又曰：“赵於诗最细，於文颇疏，止论气象。李於文甚细，论关键宾主抑扬，於诗颇疏，止论词气才巧。故余於赵则取其作诗法，於李则取其为文法”云云。今观是集，祁之论可谓公矣。

##### 《滹南遗老集》四十五卷（两淮盐政采进本）

> 	金王若虚撰。若虚字从之，自号慵夫，稿城人，登承安二年经义进士，历官左司谏，转延州刺史，入为翰林直学士。金亡后，微服归里，自称滹南遗老。越十年，与刘祁东游，卒於泰山。事迹具《金史文艺传》。史称若虚有《慵夫集》、《滹南遗老集》，均曰若干卷，不详其数。黄虞稷《千顷堂书目》载《滹南遗老集》四十五卷，与《王鹗序》合。《慵夫集》虞稷虽著录，而卷数则阙。考大德三年《王复翁序》，称以《中州集》所载诗二十首附卷未，则《慵夫集》元时已佚，惟此集存耳。此本凡《五经辨惑》二卷、《论语辨惑》五卷、《孟子辨惑》一卷、《史记辨惑》十一卷、《诸史辨惑》二卷、《新唐书辨》三卷、《君事实辨》二卷、《臣事实辨》三卷、《议论辨惑》一卷、《著述辨惑》一卷、《杂辨》一卷、《谬误杂辨》一卷、《文辨》四卷、《诗话》三卷、杂文及诗五卷，与四十五卷之数合。然第三卷惟《论语辨惑序》一篇、《总论》一篇仅三页有奇，与他卷多寡悬殊。疑传写佚此一卷，后人割第四卷首三页改其标题，以足原数也。

> 	苏天爵作安熙行状，云：“国初有传朱氏《四书集注》至北方者，滹南王公雅以辨博自负，为说非之。”今考《论语孟子辨惑》乃杂引先儒异同之说，断以己意，其间疑朱子者有之，而从朱子者亦不少，实非专为辨驳朱子而作，天爵所云，不知何据。观其称陈天祥宗若虚之说，撰《四书辨疑》，因熙斥之，遂焚其稿。今天祥之书具存，无焚稿事，则天爵是说，特欲虚张其师表章朱子之功耳，均非实录也。其《五经辨惑》颇诘难郑学，於《周礼》、《礼记》及《春秋三传》亦时有所疑。然所攻者皆汉儒附会之词，亦颇树伟观。其自称不深於《易》，即於《易》不置一词。所论实止四经，则亦非强所不知者矣。《史记辨惑》、《诸史辨惑》、《新唐书辨》皆考证史文，掊击司马迁、宋祁似未免过甚，或乃毛举细故，亦失之烦琐。然所摘迁之自相牴牾与祁之过於雕斫，中其病者亦十之七八。

> 	《杂辨》、《君事实辨》、《臣事实辨》皆所作史评。《议论辨惑》、《著述辨惑》皆品题先儒之是非。其间多持平之论，颇足破宋人之拘挛。《杂辨》二卷於训诂亦多订正。《文辨》宗苏轼而於韩愈间有指摘。《诗话》尊杜甫而於黄庭坚多所訾议。盖若虚诗文不尚劖削锻炼之格，故其论如是也。统观全集，偏驳之处诚有，然金、元之间学有根柢者，实无人出若虚右。吴澄称其博学卓识，见之所到，不苟同於众，亦可谓不虚美矣。

##### 《庄靖集》十卷（两淮马裕家藏本）

> 	金李俊民撰。俊民字用章，泽州人。承安五年以经义举进士第一，应奉翰林文字。未几，弃官教授。南迁后，隐於嵩山，自号鹤鸣道人。元世祖以安车召见，仍乞还山。卒，赐谥庄靖先生。集凡诗七卷、文三卷，泽州守段正卿尝为刊行，长平李仲绅等为之序。明正德间，郡人李瀚重付诸梓。今版已久佚，只存写本而已。俊民抗志遯荒，於出处之际能洁其身。集中於入元后只书甲子，隐然自比陶潜。故所作诗类多幽忧激烈之音，系念宗邦，寄怀深远，不徒以清新奇崛为工。

> 	文格冲澹和平，具有高致，亦复似其为人。虽博大不及元好问，抑亦其亚矣。诗末间有注语，序不言何人所加，无可考证。今仍旧本录之，而注者姓名则姑阙焉。

##### 《遗山集》四十卷、《附录》一卷（江苏巡抚采进本）

> 	金元好问撰。好问字裕之，秀容人，登兴定五年进士，历内乡令。天兴中除左司都事，转行尚书省左司员外郎。金亡不仕。事迹具《金史文艺传》。是集凡诗十四卷、文二十六卷，为明储巏家藏本。弘治戊午，沁州李翰为刊版以行。

> 	前有李冶、徐世隆二《序》，末有王鹗、杜仁杰二《跋》。集末《附录》一卷，则储巏所裒辑也。好问才雄学赡，金、元之际，屹然为文章大宗。所撰《中州集》，意在以诗存史，去取尚不尽精。至所自作，则兴象深邃，风格遒上，无宋南渡末江湖诸人之习，亦无江西流派生拗粗獷之失。至古文绳尺严密，众体悉备，而碑版志铭诸作尤为具有法度。晚年尝以史笔自任，构野史亭，采金源君臣遗言往行，裒辑纪录至百馀万言。今《壬辰杂编》诸书虽已无传，而元人纂修《金史》多本所著，故於“三史”中独称完善，亦可知其著述之有裨实用矣。

##### 《湛然居士集》十四卷（兵部侍郎纪昀家藏本）

> 	元耶律楚材撰。楚材字晋卿，辽东丹王八世孙，金尚书右丞履之子。从太祖平定四方，太宗时官至中书令。至顺元年追封广宁王，谥文正。事迹具《元史》本传。耶律或作移刺，盖译语之讹。焦竑《经籍志》以为两人，非也。是集所载诗为多，惟第八卷、第十三卷、十四卷稍以书、序、碑、记错杂其中，编次殊无体例，疑传写者乱之。史称其旁通天文、地理、术数及二氏、医卜之说，宜其多有发挥。而文止於斯，不敌诗之三四，意者尚有佚遗欤。然十四卷之数与诸家著录皆符。或经国之暇，惟以吟咏寄意，未尝留意於文笔也。王士祯《池北偶谈》摘录其《赠李郡王笔》、《寄平阳润老》、《和陈秀玉韵》、《赠富察元帅河中》、《游西园》、《壬午元旦》诸诗，以为颇有风味，而称其集多禅悦之说。考僧行秀所作《集序》，称楚材年二十七，受显诀於万松，尽弃宿学。其耽玩佛经，盖亦出於素习。平水王邻则曰“按元裕之《中州集》，载右相文献公诗，又称赵闲闲为吾道主盟，李屏山为中州豪杰，知晋卿学问渊源有自来矣。故旁通诣极，而要以儒者为归”云云。今观其诗，语皆本色。惟意所如，不以研炼为工。虽时时出入内典，而大旨必归於风教。邻之所云，殆为能得其真矣。

##### 《藏春集》六卷（浙江鲍士恭家藏本）

> 	元刘秉忠撰。秉忠有《玉尺经》，已著录。秉忠博览好学，尤邃於《易》，凡天文、地理、律历、三式、六壬、遁甲之属，无不精通。故术数家言多托之以行世，往往不可尽信。至其所著文集，见於本传者十卷。今此本只六卷，乃明处州知府马伟所刊。前五卷为各体诗，末一卷为附录诰敕、志文、行状，而不及所著杂文。故秉忠所上《万言书》及其他奏疏见於本传者，概阙焉。盖文已佚而仅存其诗，故卷目多寡与本传不合也。秉忠起自缁流，身参佐命，与明道衍事颇同。

> 	然道衍首构逆谋，获罪名教。而秉忠则从容启沃，以典章礼乐为先务，卒开一代治平。其人品相去悬绝，故所作大都平正通达，无噍杀之音。史称其诗萧散闲澹，类其为人。虽推之稍过，然如小诗中“鸣鸠唤住西山雨，桑叶如云麦始华”之类，亦未尝不时露风致也。

##### 《淮阳集》一卷、附录《诗馀》一卷（浙江鲍士恭家藏本）

> 	元张弘范撰。弘范字仲畴，易州定兴人，汝南忠武王柔之第九子也。官至镇国上将军、蒙古汉军都元帅。将兵入闽、广，灭宋於厓山。师还而卒，累赠太师淮阳王，谥宪武。事迹具《元史》本传。其遗诗一百二十篇、词三十馀篇，燕山王氏尝刻之敬义堂，庐陵邓光荐为之序。光荐即宋礼部侍郎，弘范南征时被获不屈，因命其子珪事以为师者也。后其曾孙监察御史旭重刊。明正德中，公安知县周钺又重刊之。此本即从钺刻传录，盖犹旧帙。弘范尝从学於郝经，颇留心儒术。

> 	其诗皆五七言近体，虽颇沿南宋末派，然大抵爽朗可诵。其中如“中酒未醒过似病，搜诗不得胜如愁”，置之《江湖集》中不辨也。以元勋世胄，宣力疆场，用馀力从事於吟咏，亦无愧於曹景宗之赋竞病矣。

##### 《陵川集》三十九卷、《附录》一卷（编修汪如藻家藏本）

> 	元郝经撰。经有《续后汉书》，已著录。其生平大节，炳耀古今，而学问文章，亦具有根柢。如《太极》、《先天诸图说辨微论》数十篇及论学诸书，皆深切著明，洞见阃奥。《周易》、《春秋》诸传，於经术尤深。故其文雅健雄深，无宋末肤廓之习。其诗亦神思深秀，天骨挺拔。与其师元好问可以雁行，不但以忠义著也。延祐五年，经门人集贤大学士郭贯请以是集与所作《续后汉书》官为刊版，付待制赵穆、编修官浦道源等详定，得旨允行。卷首所载江西中书省札付咨文，盖即其事。后官版散佚，明正德己卯，沁水李淑渊重刊於鄂州，陈凤梧序之。康熙乙酉，武进陶自悦守泽州，得李本於州民武氏家，欲鋟木未果，仅为制序弁其首。乾隆戊午，凤台王镠始校刊之。而摭诸书之有涉於经者，别为《附录》一卷，缀之於末。其志传、行状、官诰、札咨及元、明人原序，皆仍旧刻冠於首。

> 	今所行者皆镠此本云。

##### 《归田类稿》二十四卷（永乐大典本）

> 	元张养浩撰。养浩有《三事忠告》，已著录。是编乃其诗文也。养浩尝自序其集，称“退休田野，录所得诗文乐府九百馀首，岐为四十卷，名曰《归田类稿》”。

> 	《孛术鲁翀序》作三十八卷，卷数已异。《文渊阁书目》载养浩《云庄传家集》一册、《云庄集》三册。焦竑《国史经籍志》则作《张养浩文忠集》十八卷。书名卷数更均与养浩《自序》不符。黄虞稷《千顷堂书目》虽载《归田类稿》之名，而亦无卷数。考《吴师道序》云“公《云庄集》四十卷，已刻於龙兴学宫。临川危太朴掇其有关於治教大体者，为此编，而属予以序”云云。则龙兴所刻者，即养浩手编之《类稿》，而改其名曰《云庄集》，亦即《文渊阁书目》之三册。危素所删定者，即《经籍志》之《张文忠集》十八卷。而所谓《传家集》一册者，当由后人掇拾，乃外集、补遗之类也。然苏天爵辑《元文类》，仅录养浩文二篇，故明叶盛《水东日记》颇以天爵失载《谏灯山疏》为讥。疑元末已鲜流播。近时王士祯偶得养浩王友开墓志，叹其奇诡，载之《皇华纪闻》，则亦未见其全集。

> 	惟明季有刻本二十七卷，尚存於世，既多漏略，编次亦失伦类。今据以为本，而别采《永乐大典》所载，删其重复，补其遗阙，得杂文八十八首、赋三首、诗四百六十三首，共为五百八十四首，厘为二十四卷。较之九百原数，已及其大半，亦足见其崖略矣。又集中有《和陶诗序》，自谓“年五十二，退居无事，日读陶诗，拟其题以发己意，得诗若干篇”云云。今集中乃无一篇。殆别为一编，未以入集，故《永乐大典》不收欤。养浩为元代名臣，不以词翰工拙为重轻。然读其集，如陈时政诸疏，风采凛然。而《哀流民操》、《长安孝子贾海诗》诸篇，又忠厚悱恻，蔼乎仁人之言，即以文论，亦未尝不卓然可传矣。

##### 《白云集》三卷（浙江鲍士恭家藏本）

> 	元释英撰。释英字存实，钱塘人，唐诗人厉元之后也。早喜为诗，历游闽海、江淮、燕、汴间。一日登径山闻钟声，忽有所悟，遂去为浮屠，盖亦倚松老人饶节之流也。顾嗣立选《元百家诗》，收入此集。其目录题曰“存实”，盖举其字。

### 端标名则曰“白云上人英”，盖以英为一字名也。考梁有僧祐、僧肇皆连“僧”字为名，安知其不以“释英”为名，取义於释家之英乎？虽牟巘、赵孟頫、胡长儒、林昉、赵孟若诸序皆称曰“英上人”，此犹道林称林公，慧远称远公耳，不足证其非二名也。集中《夜坐读珦禅师潜山集诗》，有“远想人如玉，何时叩竹房”句。文珦与贾似道同时，则释英当亦宋末人。但其为僧在宋时、元时，则无文可考。观《赵孟頫序》，盖亦厌弃世事，遁入空门，与遗民之有托而逃者，其事不同。诗中多闲适之作，而罕睹兴亡之感，是一证矣。其才地稍弱，未脱宋末江湖之派，而世情既淡，神思自清，固非如高九万辈口山水而心势利者所可同日语也。其《赠赵孟若》七言律诗，亦见张羽《静居集》中。然附载赵孟若和诗，而卷端又有《孟若序》。则二人倡和，於事理为近。《张集》盖偶尔误收。集末跋语，亦牟巘作，而题曰《跋厉白云诗》。核《跋》中词意，犹其未为僧时所作，已称“白云”。然则并顾嗣立“白云上人”之称，亦以意为之者与。

##### 《稼村类稿》三十卷（两淮盐政采进本）

> 	元王义山撰。义山字元高，丰城人。宋景定中进士，知新喻县，历永州户曹。

> 	入元，官提举江西学事。原刻题曰宋人，非其实也。是集乃其子惟肖所编。以义山退老东湖之上，扁读书之室曰“稼村”，因以为名。凡各体诗三卷、杂文二十七卷。诗文皆沿宋季单弱之习，绝少警策。故王士祯《居易录》以为芜浅无足取，且诋为最下最传。然观义山在湖南时，湘潭县豪因争田不遂，献之学。义山引《春秋》“齐人来归汶阳之田”断其非，颇合经义。故集中说经之作，亦往往自出新意。如解《周礼》“师氏职中大夫、保氏职下大夫”，而谓《郑注》称周公、召公兼摄之非。又解“古者天子冕服备十二章”，而谓《郑注》九章、五章之非。

> 	皆颇有根据，不同剿袭。至表启诸作，亦颇织组自然，实与刘克庄《后村集》蹊迳相近。虽榛楛之勿翦，亦蒙茸於集翠。概加排斥，则又太过之论矣。

##### 《桐江续集》三十七卷（浙江孙仰曾家藏本）

> 	元方回撰。回有《续古今考》，已著录。所撰有《虚谷集》，今未见。此《桐江续集》，皆其元时罢官后作。集中有《自序》，称二十卷。而《千顷堂书目》作五十卷。今观集中四卷末题“从事郎宁国路儒学教授同舍生曹祐编次”。

> 	五卷末题“男方存心、正心刊行”。六卷未题“初授徽州路儒学教授冯蒙龟、林一桂等刊”。九卷末题“表侄刘秉懿谨编刊行”。十卷末题“甥侄汪庭芝谨编”。

> 	二十五卷末题“古杭徐芝石宅沧浪山房刊行”。二十七卷末题“学生徐编次”，而佚其名。则后人所增益，非其旧也。此本犹元时旧刻，有玉兰堂印，又有季沧苇藏书印。盖文徵明所藏，复归泰兴季振宜者。诗集阙一卷、二卷、三卷、二十一卷、二十三卷、二十四卷、二十六卷、三十二卷、三十四卷、三十六卷、三十九卷、四十卷、四十一卷，仅存二十九卷。文集惟第一卷目次可辨，馀皆初刊稿本，“卷”字下但有墨台，不知首尾，以数计之，约存八卷。中间颇有阙页，无别本可校，今亦仍之。观吴之振重刊《瀛奎律髓》，疑书首一序非回所作。今集中载此文在《送王俊甫序》后、《刘子敬吟卷序》前，知之振未见此集，则亦希覯之本，不以残阙废矣。回人品卑污，见於周密《癸辛杂识》者，殆无人理。然观其集中诸文，学问议论，一尊朱子。崇正辟邪，不遗馀力，居然醇儒之言。就文言文，要不可谓其悖於理也。其诗专主江西，平生宗旨，悉见所编《瀛奎律髓》中。虽不免以粗率生硬为老境，而当其合作，实出宋末诸家上，更不能以其人废矣。

##### 《野趣有声画》二卷（浙江鲍士恭家藏本）

> 	元杨公远撰。公远字叔明，歙县人。是集前有咸淳中《吴龙翰序》，称一卷。

> 	而此本二卷。然至元乙酉《方回跋》在上卷末，所载《回溪道中》一诗，乃在下卷中。使原为二卷，则此跋不应介在其间；使集中原载此诗，则回又必不更录其全文。知原集止一卷，而下卷为后人所续辑。故又有《丙戌初度诗》在作跋后一年也。其诗不出宋末江湖之格，盖一时风尚使然，一邱一壑，亦有佳致。以久无刊本，故选宋、元诗者多遗之。明嘉靖丙申，汪元锡始得本於其族子瀚，乃复传抄。集中有《至元乙酉生朝诗》，称“六十平头慳两岁”，则是年五十八。以长历推之，当生於理宗绍定元年，宋亡时年四十九。入元未仕，当从周密之例，称南渡遗民。然集中《春雪诗》题下注“己卯正月初三作”。是时正张世杰、陆秀夫等蹈海捐生之岁，而其诗有“向晓披衣更拥衾，更无一事恼胸襟”，则是以宋之存亡付诸度外，与前朝故老惓惓旧国者迥殊。且入元以后，干谒当路，颂扬德政之诗，不一而足。其未出仕，当由梯进无媒，固不能与密之终身隐遯者同日语矣。今系之元人，从其志也。

##### 《月屋漫稿》一卷（两淮盐政采进本）

> 	元黄庚撰。庚字星甫，天台人。厉鹗以其生於宋末，入元未仕，遂收入宋诗。

> 	然宋亡时庚尚幼，观其集首《自序》，乃泰定丁卯所作。时元统一海内已五十七年，不得仍系之宋。今仍题作元人，从《浙江通志文苑传》例也。庚尝客山阴王英孙家，试越中诗社枕易题，庚为第一，考官乃李侍郎。今评语与原诗并在集中。（案张观光《屏岩小稿》亦有此事，未详孰是，姑两存之。）盖甚为当时所推重。其诗沿江湖末派，体格不免稍卑，而触处延赏，亦时逢警语。如五言之“斜阳明晚浦，落叶瘦秋山”、“柳色独青眼，梅花同素心”、“鸣榔丹叶聚，撒网浪花圆”诸句，七言之“钟带夕阳来远寺，碑和春雨卧平芜”、“细柳雨中垂绿重，残花风里乱红轻”、“清夜梦分千里月，故乡人各一方天”、“风月满怀诗可写，雪霜侵鬓镜先知”诸句，类皆风致婉约，犹具晚唐之一体。王士祯《居易录》谓《月屋漫稿》一卷，皆庸下无足取，未免诋之太甚矣。

##### 《剡源集》三十卷（两淮盐政采进本）

> 	元戴表元撰。表元字帅初，一字曾伯，庆元奉化人。宋咸淳中登进士乙科。

> 	除建康教授，迁临安，又迁行户部掌故、国子主簿，皆以兵乱不就。元大德中，以荐除信州教授。调婺州，移疾归。再以修撰博士荐，不起，终於家。事迹具《元史儒学传》。表元所著《剡源集》，明初上於史馆，宋濂曾序而刻之，凡二十八卷，其版久佚。此本乃嘉靖间四明周仪得其旧目，广为蒐辑，厘为三十卷，表元后裔洵复梓行之。王士祯《居易录》称海宁刻《剡源集》四卷，乃黄宗羲所选录，非完书也。表元少从王应麟、舒岳祥游，学问渊源，具有授受。顾嗣立《元诗选小传》，称：“宋季文章气萎苶，而词骫骳，帅初慨然以振起斯文为己任。其学博而肆，其文清深雅洁，化朽腐为神奇。间事摹画，而隅角不露。

> 	尤自秘重，不妄许与。至元、大德间，东南之士以文章大家名重一时，帅初一人而已。”又引宋濂之言曰“濂尝学文於黄文献公。公於宋季词章之士乐道之而不已者，惟剡源戴先生为然”云云。於元人之中，推之独至。今观其诗文，信嗣立所论不诬也。

##### 《剩语》二卷（永乐大典本）

> 	案是集散见《永乐大典》中，或题曰《艾性夫剩语》，或题曰《艾性夫孤山晚稿》。而不著性夫为名为字，亦不载时代。今考《江西通志》，称“抚州三艾”，叔可字无可，宪可字元德，性字天谓，皆工於诗。性阖门教授，执经者盈门，著有《孤山诗集》，与《永乐大典》所题《孤山晚稿》相合。吴澄《支言集》有高夔妻艾氏墓志，称“为咸淳贡生性夫之女，习见其家儒教，屡以勖其夫”云云。

> 	与《永乐大典》所题艾性夫合。疑《江西通志》本作性夫，字天谓，传刻脱一“夫”字也。考集中有谢枋得《輓诗》一首，则性夫元初尚存。又曹安《谰言长语》，称“於成化五年，之元江署学，一家多藏书，内一诗集乃江浙道提举艾性夫作，贯酸斋作序”云云。宋无江浙道提举，盖其晚年已仕元矣。性夫虽讲学之家，而其诗气韵清拔，以妍雅为宗，绝不似宋末有韵之语录。五七言古体，笔力排荡，尤为擅长。曹安称其七言律太辣，五七言绝歌行语多关世教，并称其《铜雀砚》、《扑满吟》、《临邛道士招魂歌》三首，所论颇为得实。谨采掇排次，厘为二卷，用存其概。至原书本分集编次，其卷目已不可见。而《永乐大典》内题作《剩语》者较多，今故用以标名，不复更为分析云。

##### 《养蒙集》十卷（两江总督采进本）

> 	元张伯淳撰。伯淳字师道，嘉兴崇德人。宋末举童子科。至元二十三年以荐除杭州路教授。大德中官至翰林侍讲学士。虞集序其集，述其生平甚悉，以汉贾谊比之。《邓文原序》亦拟以陆贽。然所称论事数十条者，今皆不载於集中，盖召对面陈，未具疏也。文原又称其为文耻尚钩棘，而舂容纡余，铿乎如金石之交奏，然不喜以藻翰自名。殁后无成稿。其子河东宣慰副使采、长孙武康县尹炯，访求遗逸，厘为十卷。今观其文，源出韩愈，多谨严峭健，得立言之体。文原以舂容纡徐称之，不甚相似。其诗则鄙拙殊甚，古体尤劣。王士祯《居易录》深诋其肤浅。顾嗣立《元诗选》亦称其古诗少合作。集中有《题鲜于伯机所藏黄庭经》一首，语较古健，乃赵孟頫作误入。又称其近体率皆酬应之作，其言皆允。惟嗣立所摘佳句九联，则多所未安。如《出郊诗》云：“瘦筇支彳亍，狭路写之无。”

> 	此何等语，而顾以为佳乎。皇甫湜、李翱诸集皆不载诗，不害其为湜与翱，正不必曲为回护也。其集刊版久佚，辗转传抄，残阙颇甚。此本凡文六卷、诗三卷、词一卷，乃钱塘厉鹗钞自绣谷吴氏者。鹗颇为校正，然脱简终弗能补。考顾嗣立《元诗选》中阙字与此本并同，则嗣立所见，亦即此本矣。

##### 《墙东类稿》二十卷（永乐大典本）

> 	元陆文圭撰。文圭字子方，江阴人。幼而颖悟，博通经史及天文、地理、律象、医药、算数之学。宋咸淳初以《春秋》中乡选。延祐设科，再中乡举。以老疾不应徵召，卒於家。事迹具《元史儒学传》。文圭当南宋之末，年已二十馀。

> 	入元后五十馀年，至泰定、天历间，尚应聘设教於容山。至顺末犹为陈敬叔作《安定祠记》。又数年至顺帝至正初始卒。最为老寿。惟《史》不载其登仕版。

> 	而集中《吴县学田记》有“至元辛卯余领吴县学事”语，似亦曾为教官。然辛卯为世祖至元二十八年，文圭只三十馀，而《记》中乃有“余愚且老”句，与文圭情事不合。或此《记》本代人作，而失於标注欤。《史》称文圭之文，融会经传，纵横变化，莫测其涯涘，东南学者皆宗师之。今核所作，《史》言不谬。《史》又称其邃於地理，考核甚详。今检集中惟存《辨毛颖传中山》一条，馀悉不载，殆散佚不可考矣。是集本二十卷，世久无传。今从《永乐大典》中蒐采遗佚，共得文三百馀篇、诗词六百馀篇，仍依原目厘为二十卷。虽割裂之馀，重为辑缀，亡失者已多，而据所存者观之，固元初一作者也。

##### 《青山集》八卷（永乐大典本）

> 	元赵文撰。文字仪可，一字惟恭，号青山，庐陵人。宋景定、咸淳间尝冒宋姓，三贡於乡。后始复本姓，入学为上舍。宋亡入闽，依文天祥。元兵破汀州，与天祥相失，遯归故里。后为东湖书院山长，选授南雄文学。其卒也，程钜夫为作志铭，见於《雪楼集》。刘将孙作墓表，亦见於《养吾集》，载其行履颇详。

> 	近时顾嗣立《元诗选小传》，称其入元授清江教授，而《程志》实作南雄。钜夫与文交契甚厚，不容有误，疑嗣立所记乃偶然失考。又《永乐大典》书其名，多作“彣”字。案《集韵》，彣、文音义本通，亦非别有两名也。文与谢翱、王炎午同入文天祥幕府，沧桑以后，独不能深自晦匿，以迟暮馀年，重餐元禄。

> 	出处之际，实不能无愧於诸人。然其文章，则时有《哀江南赋》之馀音。拟以古人，其庾信之流亚乎。文尝自言：“行事使人皆可知可见者，为君子之行；为文使人读之可晓，考之有证者，为君子之言。”今观其诗文，皆自抒胸臆，绝无粉饰，亦可谓能践其言矣。焦竑《国史经籍志》载《青山稿》三十一卷，世鲜流传。

> 	今从《永乐大典》中裒辑编订，勒为八卷。

##### 《桂隐文集》四卷、《诗集》四卷（浙江鲍士恭家藏本）

> 	元刘诜撰。诜字桂翁，庐陵人。生於宋末，犹及见诸遗老，得其绪论。迨延祐复科举后，益肆力於名物、度数、训诂、笺注之学。既十年不第，乃刻意於诗古文。江南行御史台屡以教官、馆职、遗逸荐，皆不报。至正十年卒，年八十三。

> 	王荣禄为之请於朝，谥曰文敏。事迹具《元史儒学传》。此集为其门人罗如篪所编，有虞集、欧阳玄二《序》。本传称其文“根柢六经，躏跞诸子百家，融液今古，而不露其踔厉风发之状”。考集中有《与揭曼硕书》，称：“文章期於古而不期於袭，期於善而不期於同，期於理之达、神之超、变化起伏之妙，而不尽期於为收敛平缓之势。若以委怯为和平，迂挠为舂容，如学西施者仅得其颦、学孙叔敖者仅得其衣冠谈笑，非善学者也。”盖其文章宗旨，主於自出机轴，而不以摹拟字句为古。《欧阳玄序》亦称“其文温柔敦厚似欧，明辨雄隽似苏”。至论其妙非相师，非不相师，盖深得诜之用意。玄又称其尤长於诗，诗又长於五言古体短篇，所论亦允。顾嗣立《元诗选》则称其律诗多佳句。案集中近体，格力颇遒，实不仅以佳句见。且嗣立所摘诸联，如“燕子楼台人影瘦，海棠池馆月痕孤”，乃近小词；“君如硎刃千牛解，我似车轮四角方”，亦江湖习调，殊不足尽诜所长也。《诜墓志》亦欧阳玄作，称其有古文若干卷、诸体诗若干卷、骈俪书札若干卷，总题曰《桂隐集》，均不著其卷数。疑作志时仅有稿本，尚未厘定成编。此本为明嘉靖间其族孙志孔所刊，凡文四卷、诗四卷，而不载骈俪书劄，疑重刊时已有所散佚。又诗末有《罗如篪跋》，称先梓其诗十四卷。而今本实止四卷，殆亦编次者所合并欤。

##### 《水云村稿》十五卷（江西巡抚采进本）

> 	元刘壎撰。壎有《隐居通议》，已著录。其文集旧有二本，一曰《水云村泯稿》，乃明洪武间其孙瑛所手抄，篇目无多，而多杂采《隐居通议》中语，缀辑成帙，不为完本；一即此本，乃其裔孙凝收拾遗佚，别加排次，蒐采较为赅备。惟原目二十卷，而所存止十五卷，自十六卷以下有录无书，当由传写者失之。

> 	然此五卷所载，皆青词、祝文，无关体要之作。其存佚无足为轻重，则虽阙犹不阙矣。埙才力雄放，尤长於四六。集中所载诸启劄，大抵皆在宋世所作。考《隐居通议》，自述其得意之笔，如《代吴浚谢建阃表》、《吊吴浚文》、《代赵必岊谢庙堂启》、《通丁应奎启》，今皆不见於集中。则其散佚者亦自不少。然即所存者观之，隶事铸词，亦复颇见精采。埙尝自言，赵必岊称其能以散文为四六，正是片段议论，非若世俗抽黄对白，而血脉不贯者。盖生平得力，有甘苦自知者矣。其他古文则多入元以后所作。灝瀚流转，颇为有气。而时以俳句绮语搀杂其间，颇乖典则。则覃精俪偶，先入者深，有不知其故态之萌者矣。惟其年过七旬，复出食元禄。而《晚春郊行诗》云：“路少过军仍鼓吹，地多遗老自衣冠。”

> 	《丙子闽山诗》云：“汉祚纵移诸葛在，唐兵虽散子仪侯。”《贾似道诗》云：“汉祖有恩惭马邑，怀王何罪老咸阳。”皆其未出山时所作，是则可以不存耳。

##### 《巴西文集》一卷（江西巡抚采进本）

> 	元邓文原撰。文原字善之，一字匪石，绵州人，随其父流寓钱塘。自称巴西，不忘本也。生於宋理宗宝祐六年。宋末应浙西转运司试，中魁选。至元间行中书省辟为杭州路儒学正，官至集贤直学士，兼国子监祭酒，致仕。致和元年卒於家，谥文肃。事迹见《元史》本传。文原学有本原，所作皆温醇典雅。当大德、延祐之世，独以词林耆旧主持风气。袁桷、贡奎左右之，操觚之士响附景从。元之文章，於是时为极盛，文原实有独导之功。所著有《内制集》、《素履斋稿》，今并未见传本。此本不知何人所编，仅录其碑志记序等文七十馀篇。即顾嗣立《元诗选》中所录诸诗，亦无一首。盖出后人摘选，非其完帙。然黄虞稷《千顷堂书目》仅列二集之名，而无其卷数，盖亦未见。近时藏书家所有，皆与此本相同，则其全集之存否，盖未可知。或好事者蒐采遗篇，以补亡佚，亦未可知。然吉光片羽，虽少弥珍，固当以幸存宝之，不当以不完废之矣。

##### 《屏岩小稿》一卷（编修汪如藻家藏本）

> 	元张观光撰。观光字直夫，东阳人。其始末未详。集中有《和仇山村九日吟》，而《晚春即事诗》中有“杜鹃亡国恨，归鹤故乡情”句。盖宋末元初人。又有《甲子岁旦诗》。考景定五年为甲子，元泰定元年亦为甲子。诗中有“岁换上元新甲子”句，以历家三元之次推之，上元甲子当属泰定。观其《除夕即事诗》中称明朝年八十，则得寿颇长，其时犹相及也。诗多穷途之感，盖不遇之士。惟《赠谈命姚月壶诗》有“试把五行推测看，广文官冷几时春”句，其殆曾为学官欤。全集皆格意清浅，颇窘於边幅，然吐属婉秀，无钩章棘句之态。越中诗社，以枕易为题，李应祈次其甲乙，以观光为第一。其诗今见集中，并载应祈批，称其若纷纷盆盎中得古罍洗（案黄庚《月屋漫稿》，亦称以枕易诗为李侍郎取第一。

> 	一试有两第一，必有一伪，然无可考证，谨附识於此。）又有《梅魂》七言律诗一首，注曰“武林试中选”。《秋色》五言律诗一首，注曰“山阴诗社中选”。

> 	盖在当日。亦以吟咏擅名矣。

##### 《玉斗山人集》三卷（浙江鲍士恭家藏本）

> 	旧本题南宋王奕撰。考集中《奠大成至圣文宣王》文，称“至元二十六年岁在己丑，江南儒生王奕等”。其《玉窗如菴记》则称“岁癸巳前，奉旨特补玉山教谕”。癸巳为至元三十年。然则奕食元禄久矣。迹其出处。与仇远、白珽相类。

> 	题南宋者，误也。奕字敬伯，玉山人，所著有《斗山文集》十二卷、《梅岩杂咏》七卷，今并不传。惟此集尚存，本名《东行斐稿》。明嘉靖壬寅，其乡人陈中州为刊版，佚其诗四首，而别附以遗文二篇，始改题今名。其诗稍失之粗，然磊落有气，胜宋季江湖一派。素与谢枋得相善，枋得北行以后，尚有唱和诗十首。又有《和元好问曲阜纪行》诗十首，《赠倪布山》诗一首，称为金遗。其《寄周月湖》绝句，亦有“起观疆宇皆周土，只有西山尚属商”句，皆尚以宋之遗民自居，则其出为学官，当在己丑之后。然其《祭文宣王》文，称“天混图书，气通南北，九域甫一，可舆可舟”。《祖庭观丁歌》，称“幸际天地还清宁”，於新朝无所怨尤。《祭曾子》文，称“某等律以忠孝，实为罪人。愿保发肤，以遂终慕”，亦未敢高自位置。视首鼠两端，业已偷生隳节，而犹思倔强自异者，固尚有间矣。

> 	集中诗文杂编，颇乖体例，然无关於宏旨，今亦姑仍原本录之焉。

##### 《谷响集》三卷（编修汪如藻家藏本）

> 	元释善住撰。善住字无住，别号云屋。尝居吴郡城之报恩寺，往来吴淞江上，与仇远、白珽、虞集、宋无诸人相酬唱。远赠诗有云“阊门北去山如画，有日同师步翠微”。无答其见寄诗，亦有“句妙唐风在”之语。盖虽入空门，而深与文士同臭味也。集中《癸亥岁寓居钱塘千顷寺述怀诗》，有“高阁工书三十年”句。

> 	从英宗至治三年癸亥，上推三十年为世祖至元三十一年甲午，距宋亡仅十四年。

> 	其《赠隐者诗》，有“对食惭周粟，纫衣尚楚兰”句，盖犹及见宋之遗老，故所作颇有矩矱。观其论诗有云“典雅始成唐句法，粗豪终有宋人风”，命意极为不凡。及核其篇什，则但工近体，大抵以清隽琱琢为事，颇近四灵、江湖之派，终不脱宋人窠臼，所言未免涉於过高。然造语新秀，绝无蔬筍之气，佳处亦未易及。在元代诗僧中，固宜为屈一指也。

##### 《竹素山房诗集》三卷（编修汪如藻家藏本）

> 	元吾邱衍撰。衍有《晋史乘》，已著录。此其所著诗集，而附以遗文二篇。

> 	其诗颇效李贺体，不能尽脱元人窠臼。然胸次既高，神韵自别，往往於町畦之外，逸致横生，所谓王谢家子弟虽不复端正者，亦奕奕有一种风气也。考衍於至大三年为人所累，被摄得释，不胜其恚，自投西湖死。留一诗别其友仇远云：“刘伶一锸事徒然，蝴蝶飞来别有天。欲语太玄何处问，西泠西畔断桥边。”别见於《释宗泐集》，而此三卷中无之。意者原稿为衍所自编，故未经载入欤。朱存理《楼居杂著》有《书吾氏类集》一篇，称“《虞山杂抄》内有《竹房集》三卷，予家有《子招雨师》文等篇遗迹一册，录附集后”。其卷帙与此本合。则此犹旧帙云。

##### 《紫山大全集》二十六卷（永乐大典本）

> 	元胡祗遹撰。祗遹，磁州武安人。《元史》本传载其字曰绍开。然今民将在祗遹乃文考绍闻衣德言，实周书康诰之文。核其名义，疑“绍开”当作“绍闻”，《元史》乃传刻之讹也。中统初，张文谦宣抚大名，辟祗遹为员外郎，后官至江南浙西道提刑按察使。延祐五年，追赠礼部尚书，谥文靖。是集为其子太常博士持所编。前有其门人翰林学士承旨刘赓《序》，称原本六十七卷，岁久散佚。今据《永乐大典》所载，裒合成编，厘为赋、诗、诗馀七卷，文十二卷，杂著四卷，语录三卷。其间杂著一卷，祗遹一生所学具见於斯。然体例最为冗琐，有似随笔劄记者，有似短章小品者，有似莅官条约者，有似公移案牍者，层见错出，殆不可名以一格。考贾谊《新书》，皆以所作治安策及言事诸疏割裂颠倒，各自为章，别标篇目，说者以为平时纪录之稿，其后联缀成篇而上之。祗遹是集，或亦是例欤。史称其官右司员外郎时，以论事忤奸相阿哈玛，外迁太原路治中，提举铁冶，欲以岁赋不办责之。及其莅职，乃以最闻。官荆湖北道宣慰副使时，辨诬告不轨之狱。官济宁路总管时，擘画军政八事，并修《明学校之法》。又称其所至皆抑豪右，扶寡弱，敦教化，厉士风。盖以吏治名一时，而无一语及其文章。今观其集，大抵学问出於宋儒，以笃实为宗，而务求明体达用，不屑为空虚之谈。诗文自抒胸臆，无所依仿，亦无所雕饰，惟以理明词达为主。元代词人，往往以风华相尚，得兹布帛菽粟之文，亦未始非中流一柱矣。惟编录之时，意取繁富，遂多收应俗之作，颇为冗杂。甚至如《黄氏诗卷序》、《优伶赵文益诗序》、《赠宋氏序》诸篇，以阐明道学之人，作媟狎倡优之语。其为白璧之瑕，有不止萧统之讥陶潜者。陶宗仪《辍耕录》载其锺爱歌儿珠帘秀，赠以《沉醉东风》小曲，殆非诬词矣。以原本所有，姑仍其旧录之，而附纠其缪於此，亦足为操觚之炯戒也。

##### 《松乡文集》十卷（两淮马裕家藏本）

> 	元任士林撰。士林字叔实，号松乡，奉化人。以郝天挺荐，授安定书院山长。

> 	是集所录，碑志居多。大抵刻意摹韩愈，而其力不足以及愈，故句格往往拗涩，乃流为刘蜕、孙樵之体。又间杂偶句，为例不纯。其《自然道士传》、《正一先生传》、《寿光先生传》诸篇，袭《毛颖传》而为之，亦颇嫌窠臼。然南宋季年，文章凋敝。道学一派，以冗沓为详明；江湖一派，以纤佻为雅隽。先民旧法，几於荡析无遗。士林承极坏之后，毅然欲追步於唐人，虽明而未融，要亦有振衰起废之功，所宜过而存之者也。赵孟頫尝见其《兰芎山寺碑文》，深相倾挹。后士林卒，孟頫为志其墓。杜本亦称其《谢翱传》、《胡烈妇传》能使秉彝好德之心千载著明，固非曲相假借矣。

##### 《松雪斋集》十卷、《外集》一卷（江苏巡抚采进本）

> 	元赵孟頫撰。孟頫字子昂，宋太祖之后。以秀王伯圭赐第湖州，故为湖州人。

> 	年十四，以父荫入仕。宋亡家居，会程钜夫访遗逸於江南，以孟頫入见。即授兵部郎中，累官翰林学士承旨。卒，追封魏国公，谥文敏。事迹具《元史》本传。

> 	杨载作孟頫行状，称所著有《松雪斋诗集》，不详卷数。明万历间，江元禧所编《松雪斋集》，寥寥数篇，实非足本。惟焦竑《经籍志》载《孟頫集》十卷，与此本目次相合。而史所称《琴原》、《乐原》，得律吕不传之妙者，检勘均在其中。《外集》杂文十九首，亦他本所未载，盖全帙也。孟頫以宋朝皇族，改节事元，故不谐於物论。观其《和姚子敬韵诗》，有“同学故人今已稀，重嗟出处寸心违”句，是晚年亦不免於自悔。然论其才艺，则风流文采，冠绝当时。不但翰墨为元代第一，即其文章亦揖让於虞、杨、范、揭之间，不甚出其后也。集前有《戴表元序》，见《剡源集》中，末题大德戊戌岁。盖孟頫自汾州知州谒告归里时裒集所作，请表元序之者。表元不妄许与，而此《序》推挹甚至，其有所以取之矣。后人编录全集，仍录此《序》以为冠，非无意也。

##### 《吴文正集》一百卷（浙江孙仰曾家藏本）

> 	元吴澄撰。澄有《易纂言》，已著录。是集为其孙当所编。永乐丙戌，其五世孙爟所重刊。后有《爟跋》曰：“《支言集》一百卷、《私录》二卷，皆大父县尹公手所编类，刊行於世。不幸刻版俱毁於兵火，旧本散落，虽获存者间亦残阙。迨永乐甲申，始克取家藏旧刻本，重寿诸梓。篇类卷次，悉存其旧，不敢更改。惟卷首增入年谱、神道碑、行状、国史传以冠之。但旧所阙简，遍求不得完本，今故止将残阙篇题列於各卷之末，以俟补续”云云。则此本乃残阙之馀，非初刻之旧矣。然检其卷尾阙目，惟十七卷《徐君顺诗序》一篇、五十四卷《题赵天放桃源卷后》一篇、五十七卷《题约说后》一篇，又三十七卷《滹南王先生祠堂记》末，注“此下有阙文”而已，所佚尚不多也。初，许衡之卒，诏欧阳玄作神道碑。及澄之卒，又诏揭徯斯撰神道碑。首称“皇元受命，天降真儒。北有许衡，南有吴澄。所以恢宏至道，润色鸿业，有以知斯文未丧，景运方兴”云云。

> 	当时盖以二人为南北学者之宗。然衡之学主於笃实以化人，澄之学主於著作以立教。故世传《鲁斋遗书》，仅寥寥数卷；而澄於注解诸经以外，订正张子、邵子书，旁及《老子》、《庄子》、《太玄》、《乐律》、《八阵图》、《葬经》之类，皆有撰论，而文集尚裒然盈百卷。衡之文明白质朴，达意而止；澄则词华典雅，往往斐然可观。据其文章论之，澄其尤彬彬乎。吴当所编，过於求备，片言只字，无不收拾，有不必存而存者，未免病於稍滥。然此自南宋以来编次遗集之通弊，亦不能独为当责矣。

##### 《金渊集》六卷（永乐大典本）

> 	元仇远撰。远字仁近，一曰仁父，钱塘人。因居馀杭溪上之仇山，自号曰山村民。世传高克恭画《山村图卷》，即为远作也。远在宋咸淳间即以诗名。至元中尝为溧阳教授，旋罢归，优游湖山以终。远初鋟所作一编，方凤、牟巘、戴表元皆为之序。分教京口时，裒所作曰《金渊集》，吾邱衍为之题诗。所谓仇仁父解秩建康，有新文曰《金渊集》者是也。二集皆已佚。故明嘉靖中顾应祥跋其《赠士瞻上人卷》，已有不见全集之憾。世所传《兴观集》、《山村遗稿》，皆从手书墨迹蒐聚成编，非其完善。近时歙县项梦昶始采摭诸书所载，补辑为《山村遗集》一卷，刻之杭州。而所谓《金渊集》者，则不可复睹。今惟《永乐大典》所载，尚数百首。考远《赠士瞻上人卷》后有洪武二十一年僧道衍《跋》，其推挹甚至，盖深倾倒於远者。故其监修是书，载之独夥。疑其全部收入，所遗无几也。谨以各体排纂，编为六卷。远在宋末，与白珽齐名，号曰“仇白”。厥后张翥、张羽以诗鸣於元代者，皆出其门。他所与唱和者，周密、赵孟頫、吾邱衍、鲜于枢、方回、黄溍、马臻，皆一时名士。故其诗格高雅，往往颉颃古人，无宋末粗獷之习。《方凤序》述远之言曰：“近体吾主唐，古体吾主选。”瞿祐又记远自跋其诗曰：“近世习唐诗者以不用事为第一格。少陵无一字无来处。众人固不识也。若不用事之说。正以文不读书之过耳。”其言颇中江湖、四灵二派之病。今观所作，不愧所言。而此集出自尘埋蠹蚀之馀，皆项梦昶本所不载，若有神物呵护，俾待圣朝而后显者，为尤可宝贵矣。

##### 《山村遗集》一卷（浙江鲍士恭家藏本）

> 	元仇远撰。远所撰《金渊集》，皆官溧阳日所作，故取投金濑事以为名。所载皆溧阳之诗，而他作不预焉。其他作为方凤、牟巘、戴表元等所序者，仅散见诸家集中，而诗则久佚。世所传《兴观集》、《山村遗稿》，皆后人以墨迹裒刻，非其完本。此本为歙县项梦昶所编。后有《梦昶跋》，称留意搜访，从《珊瑚木难》、《清河书画舫》、《成化杭州府志》、《嘉兴志补》、《上天竺寺志》、《绝妙好词》、《花草粹编》诸书中，复得诗词题跋如干首，编排成帙。虽其时《永乐大典》犹庋藏清秘，外间不得而窥。《金渊集》所载，梦昶皆不及录，不足以尽远之著作。然此集之诗，皆不作於溧阳，不可并入《金渊集》内。故仍存其书，各著於录，以不没远之佚篇焉。

##### 《湛渊集》一卷（浙江鲍士恭家藏本）

> 	元白珽撰。珽有《湛渊静语》，已著录。《成化杭州府志》载珽《湛渊集》八卷。《文渊阁书目》尚著录。今已久佚。此本为近时杭州沈菘町所辑，凡赋二首、诗六十三首、文六首，冠以《戴表元序》，而附以宋濂所作《墓志》。《表元序》称其诗甚似渡江陈去非。《濂志》载刘辰翁之言，称其不为雕刻苛碎，有云山韶濩之音。又月泉吟社第十八名唐楚友者，即珽之寓名。谢翱、方凤等亦评其格调甚高。陶九成撰《辍耕录》，载其《演雅》十首。盖珽在宋咸淳中，已与仇远同以诗名。入元后，二人皆应荐为儒官。坎坷不达，退老湖山，出处亦略相近。其集皆散佚之后，经后人重辑，略存什一。而远所撰《金渊集》，以《永乐大典》收入，恭逢圣代右文，得邀睿鉴，重寿枣梨。而珽集以《永乐大典》未收，无从裒录，故所传只有此本。其中又间杂伪作，如《成化杭州府志》所载《三月八日过西马塍》一首，中四句全与《月泉吟社诗》同。而第二句以“塍”字与“晴”声名字同押，是於至正之初已用《洪武正韵》。其为依托淆混，不问可知。

> 	是则与远所遭有幸有不幸矣。然吉光片羽，终足宝贵，固不妨与远并传也。

##### 《牧潜集》七卷（编修汪如藻家藏本）

> 	元释圆至撰。圆至字牧潜，号天隐，高安人。至元以来，遍历荆、襄、吴、越，禅理外颇能读书。又刻意为古文，笔力崭然，多可观者。前有崇祯己卯僧明河《书姚广孝序后》一篇，称初得抄本於武林，前有《方回序》，后有《洪乔祖跋》。又有《姚广孝序》，序为《逃虚子集》所不载。后又得见刻本，多诗数首，因校付毛晋刻之。此本即毛晋所刻，仅有《乔祖跋》及明河此文，无方、姚二《序》，殆偶失之。明河又称尝读《虎邱旧志》，见圆至《修隆禅师塔记》，叹其文字之妙。今此《记》不见集中，则不知何以不补入也。自六代以来，僧能诗者多，而能古文者不三五人。圆至独以文见，亦缁流中之卓然者。都穆《南濠诗话》尝称圆至工於古文，诗尤清婉，举其《寒食》、《西湖》、《送人》、《再往湖南》、《涂居士见访》五诗。《送人》及《再往湖南诗》，不免凡语，馀三篇诚楚楚有清致，盖其诗亦有可观。而所注周弼《三体唐诗》，乃弇陋不可言状。

> 	知文章之道，与考证之学分路而扬镳也久矣。

##### 《小亨集》六卷（永乐大典本）

> 	元杨宏道撰。宏道字叔能，淄川人，生金之季，其事迹不见於史传。以集中诗文考之，金宣宗兴定末始与元好问会於京师。是时金已南迁，至哀宗正大元年，尝监麟游酒税。后又仕宋，以理宗端平元年为襄阳府学教谕。其《投赵制置札》，有“归朝未满三载”语，则当以绍定末南归者。而集中又有《赠仲经诗序》，称“端平二年清明后，出襄阳，摄唐州司户，十二月上旬北迁，寓家济源”云云。

> 	则在宋未久，旋入於元。考之《宋史》，是岁七月，元兵至唐州，全子才弃师宵遁，唐州遂为元所取，宏道盖因此北迁耳。其后遂鲜所表见，当未经复仕。惟集中《门帖子》有“己酉再逢鬓未皤”之句，计入元又十四五年，而宏道年已六十矣。综其生平，流离南北，窃禄苟全。其出处之际，盖无足道，然其诗则在当日最为有名。元好问序其集，谓金南渡后学诗者，惟辛敬之、杨叔能以唐人为指归。

> 	又序杨飞卿《陶然集》，谓贞祐后诗学为盛，洛西辛敬之、淄川杨叔能、太原李长源、龙坊雷伯威、北平王子正，皆号称专门。又有《赠宏道诗》云“海内杨司户，声名三十年”。又云“星斗龙门姓氏新，岂知书剑老风尘”。其倾倒於宏道甚至。刘祁《归潜志》亦以宏道与好问及李汾、杜仁杰并称。同时若赵秉文、杨云翼见其诗，并称叹不已。秉文至比之金膏水碧，物外难得之宝。今观所作五言古诗，得比兴之体，时时近汉、魏遗音。律诗风格高华，亦颇有唐调。虽不及好问之雄浑苍坚，然就一时诗家而论，固不可谓非北方之巨擘也。焦竑《经籍志》，载《小亨集》十五卷，世久失传。今从《永乐大典》中搜辑编缀，厘为诗五卷、文一卷。

##### 《还山遗稿》二卷、《附录》一卷（浙江鲍士恭家藏本）

> 	元杨奂撰。奂字焕然，又名知章，乾州奉天人。生於金世宗大定二十六年。

> 	凡秋试四中选，而春试辄不第。入元以耶律楚材荐，授河南路徵收课税所长官，兼廉访使。越十年致仕归。事迹具《元史》本传。考集中《臂僮记》，称所著有《还山前集》八十一卷、《后集》二十卷、《近鉴》三十卷、《韩子》十卷、《概言》二十五篇、《砚纂》八卷、《北见记》三卷、《正统记》六十卷。《元史》本传则仅称有《还山集》六十卷。元好问作《奂神道碑》，则称《还山集》一百二十卷，卷目均参差不符。然旧本不传，无由考定。此本乃明嘉靖初南阳宋廷佐所辑，以掇拾残賸，故名之曰《遗稿》。凡文一卷、诗一卷，冠以《考岁略》。

> 	又附录传志、题咏之类为一卷。并各以采自某书，得自某人，及石刻今在某所，注於下。盖明之中叶，士大夫偶著一书，犹笃实不苟，必求有据如此也。奂诗文皆光明俊伟，有中原文献之遗，非南宋江湖诸人气含蔬筍者可及。其《汴故宫记》，述北宋大内遗迹。《与姚公茂书》，论朱子家礼神主之式。举所见唐杜衍家庙及汴京宋太庙为证。《东游记》，述孔林古迹尤悉。皆可以备文献之徵也。陶宗仪《辍耕录》称，奂尝读《通鉴》，至论汉、魏正闰，大不平之。遂修《汉书》，驳正其事。因作诗云：“风烟惨澹控三巴，汉烬将燃蜀妇髽。欲起温公问书法，武侯入寇寇谁家。”后攻宋军回，始见《通鉴纲目》，其书乃寝云云。是郝经以外，又有斯人，亦具是卓识矣。

##### 《鲁斋遗书》八卷、《附录》二卷（左都御史张若溎家藏本）

> 	元许衡撰。衡有《读易私言》，已著录。初，衡七世孙婿郝亚卿辑其遗文未竟，河内教谕宰廷俊继成之，何瑭为之序。嘉靖乙酉，山阴萧鸣凤校刊於汴，自为之序。序后复有题识云：“鸣凤方校是书，適应内翰元宗奉使过汴，谓旧本次第似有未当，乃重编如左。续得《内法》及《大学中庸直解》，俱以次增入旧本，名《鲁斋全书》。窃谓先生之书，尚多散佚，未敢谓之全也。故更名《遗书》。”

> 	盖此本为应良所重编，而鸣凤更名者也。首二卷为语录。第三卷为《小学大义直说》、《大学要略》、《大学直解》。第四卷分上、下，上为《中庸直解》、下为《读易私言》、《读文献公揲蓍说》及《阴阳消长》一篇。第五卷为奏疏。第六卷亦分上、下，上为杂著，下为书状。第七、第八卷为诗乐府。《附录》二卷，则像赞诰敕之类及后人题识之文。其书为后人所裒辑，无所别择。如《大学中庸直解》皆课蒙之书，词求通俗，无所发明。其编年歌括，尤不宜列之集内。一概刊行，非衡本意。然衡平生议论宗旨，亦颇赖此编以存。弃其芜杂，取其精英，在读者别择之耳。其文章无意修词，而自然明白醇正，诸体诗亦具有风格，尤讲学家所难得也。

##### 《静修集》三十卷（两江总督采进本）

> 	元刘因撰。因有《四书集义精要》，已著录。其早岁诗文，才情驰骋。既乃自订《丁亥诗集》五卷，尽取他文焚之。卒后门人故友裒其佚稿，得《樵菴词集》一卷、《遗文》六卷、《拾遗》七卷。最后杨俊民又得《续集》二卷。捃拾残賸，一字不遗，其中当必有因所自焚者。一例编辑，未必因本意也。后房山贾彝复增入《附录》二卷，合成三十卷。至正中，官为刊行，即今所传之本。其文遒健排奡，迥在许衡之上，而醇正乃不减於衡。张纶《林泉随笔》曰：“刘梦吉之诗，古选不减陶、柳。其歌行律诗，直溯盛唐，无一字作今人语。其为文章，动循法度，舂容有馀味。如《田孝子碑》、《桐川图记》等作，皆正大光明，较文士之笔气象不侔。今考其论诗有曰：魏、晋而降，诗学日盛，曹、刘、陶、谢其至者也。隋、唐而降，诗学日变，变而得正，李、杜、韩其至者也。周、宋而降，诗学日弱，弱而复强，欧、苏、黄其至者也”云云。所见深悉源流。故其诗风格高迈，而比兴深微，闯然升作者之堂，讲学诸儒未有能及之者。王士祯作《古诗选》，於诗家流别，品录颇严，而七言诗中，独录其歌行为一家，可云豪杰之士，非门户所能限制者矣。

##### 《青崖集》五卷（永乐大典本）

> 	元魏初撰。初字太初，号青崖，宏州顺圣人。从祖璠，金末官翰林修撰，以伉直称。元世祖徵至和林，甚见礼重。璠无子，以初为后。少辟中书省掾吏，告归。有荐於朝者，帝问知璠子，即授国史院编修。寻拜监察御史，官至南台御史中丞。事迹具《元史》本传。焦竑《经籍志》载魏初《青崖集》十卷。《文渊阁书目》亦载魏太初《青崖文集》一部，七册。是明初原集尚存，其后乃渐就亡佚。

> 	今从《永乐大典》所载诗文，搜辑裒缀，厘为五卷，犹可见其崖略。史称初好读书，尤长於《春秋》，为文简而有法。而集中所记，自称与姜彧同辱遗山先生教诲。又称先生入燕，初朝夕奉杖履。是其学本出元好问，具有渊源。故所作皆格律坚苍，不失先民轨范。又其在世祖时，始以经史进读，旋历谏职，遇事敢言，於开国规模，多所裨益。集中《奏议》一门，皆详识岁月，分条胪列。中如《请定法令》、《请肃朝仪》、《请免括大兴民兵》、《请令御史按察司官岁举一人自代》诸议，《元史》皆采入本传中。其他若《请缓椿配盐货》、《请禁刁蹬客来》、《请优护儒户》、《请旌郑江死节》、《请修孟子庙》、《请和雇工匠》、《请罢河南签军》诸议，《史》所未载者，类皆当时要务，切中事情。今幸遗集仅存，犹足以补史阙，固不徒以文章贵矣。

##### 《养吾斋集》三十二卷（永乐大典本）

> 	元刘将孙撰。将孙字尚友，庐陵人，辰翁之子。尝为延平教官、临汀书院山长。辰翁以文名於宋末，当文体冗滥之馀，欲矫以清新幽隽。故所评诸书，多标举纤巧，而所作亦多以诘屈为奇。然蹊迳独开，亦遂别自成家，不可磨灭。将孙濡染家学，颇习父风，故当日有“小须”之目。吴澄为作《集序》，谓其浩瀚演迤，自成为尚友之文，如苏洵之有苏轼。《曾以立序》则谓渊源所自，淹贯古今。

> 	观其感遇诸作，皆效陈子昂、张九龄，虽音节不同，而寄托深远，时有名理。近体亦多佳句。序记、碑志诸文，虽伤於繁富，字句亦间涉钩棘，然叙事婉曲，善言情款，具有其父之所短，亦未尝不具有其父之所长。又宋、元之际故老遗民，如胡求鱼、聂济之问学，赵文、刘岳申之文章，郭汝介、涂世俊之孝行，多不见於他书，独是集能具其颠末，亦颇赖以传。至所云欧、苏起而常变极於化，伊、洛兴而讲贯达於粹，然尚文者不能畅於理，尚理者不能推之文。其言深中宋人之弊。又云：“时文之精即古文之理。韩、柳、欧、苏皆以时文擅名，其后为古文，如取之固有。皇甫湜、樊绍述、尹洙、穆修诸家，宁无奇字妙句，幽情苦思，所谓不得与韩、欧并，时文有不及焉故也。”其言尤足以砭高语奇古，而不能文从字顺之病。虽所作不尽践其言，要不能不谓之通论也。据《曾以立序》，原集本四十卷。而自明以来，罕见藏弆。惟周南瑞《天下同文集》首有《将孙序》一篇，中录其文一篇。顾嗣立《元诗选》仅载其诗一首。盖亡佚久矣。今据《永乐大典》所载，辑为三十二卷，以备文章之一格，亦欧阳修偶思螺蛤之意尔。

##### 《存悔斋稿》一卷、《补遗》一卷（浙江鲍士恭家藏本）

> 	元龚璛撰。璛字子敬，自高邮迁居平江。父潗，宋末官司农卿。国亡，不食卒。璛少为宪使徐琬辟置幕下，后充和靖、学道两书院山长。调宁国路儒学教授，迁上饶主簿，改宜春丞。以江浙儒学副提举致仕。所著有《存悔斋诗稿》一卷。明朱存理复辑其佚篇为《补遗》一卷。其《诗稿》之末，至正九年开封俞祯《跋》所称永嘉朱先生，乃别是一人而佚其名，非即存理也。盛仪《嘉靖维扬志》，称璛善属文，刻意学书，有晋人风度，盖亦一时知名士。乃篇什所存，寥寥无几。当已不免散佚。然其诗格伉爽，颇能自出清新。在元人诸集中犹为独开生面，正不必以少为嫌矣。

##### 《双溪醉隐集》八卷（永乐大典本）

> 	元耶律铸撰。铸字成仲，辽东丹王九世孙，中书令楚材之子也。累官中书左丞相。卒，追赠懿宁王，谥文忠。事迹具《元史》本传。楚材佐元太祖、太宗平定天下，立纲陈纪，皆出其所规画。铸少而聪敏，尤工骑射。从宪宗征蜀，屡建功绩。后三入中书，定法令，制雅乐，多所裨赞。经济不愧其父，而文章亦具有父风，故元好问、李冶诸人皆与款契。然楚材《湛然居士集》尚有抄本，而铸集久佚不传，藏书家至不能举其名氏。惟明钱溥《内阁书目》有《耶律丞相双溪集》十九册，亦不详其卷目。检勘《永乐大典》所收铸《双溪醉隐集》，篇什较夥，有《前集》、《新集》、《续集》、《别集》、《外集》诸名。又别载赵著、麻革、王万庆诸序跋，乃为铸年少之诗，名《双溪小稿》者而作。是所作诸集，本各为卷帙，颇有琐碎之嫌。谨裒集编次，都为一集，而仍以《双溪小稿》原序、原跋分系首末，用存其概。铸早从征伐，足迹涉历，多西北极远之区，故所述塞外地理典故，往往详核。如据《和林城唐明皇御书阙特勤碑》证《新旧唐书》作“特勒”之误。处月、丁零二注，辨论颇详。此类皆有裨於考证。又其家在金、元之间，累世贵显，谙习朝廷旧闻。集中如《琼林园》、《龙和宫》诸赋，叙述海陵、章宗轶事及宫室制度，多《金史》所未及。其他题咏，亦多关系燕都故实，而《帝京景物略》诸书均未纪录，亦足以资博识也。至於《金史耶律履传》、《元史耶律楚材传》均不著其里贯，於史例颇为不合。今考铸《寓历亭诗注》云：“予家辽上，后家医无闾。”又《五湖别业诗注》云：“余先居和林，从寓隗台，今卜筑缙云五湖别业。”叙其迁徙之迹颇详，是尤足以补史之阙矣。

##### 《东菴集》四卷（永乐大典本）

> 	元滕安上撰。安上字仲礼，定州人。以荐除中山府教授。历禹城主簿，徵为国子博士，转太常丞，拜监察御史。以地震上疏不得达，遂引疾去。寻起为国子司业，卒於官。《元史》不为立传。其事实具见於姚燧所作《墓碣铭》，且称其“敏修笃行，学积其躬，道行其家，化及其乡”。而吴澄《文正集》亦谓安上为人，乃有学有行而有文者。盖亦束修自好之士也。燧又称所著有《东菴类稿》十五卷，江西廉访使赵秉政版之行世。又有《易解》、《洗心管见》藏於家。而焦竑《国史经籍志》乃称安上《东菴稿》十六卷，与燧所纪卷数不合，当由未见原集而误。近时顾嗣立作《元诗选》，搜采至数百家，而安上之集阙焉，则其佚久矣。今从《永乐大典》中裒集编次，得诗二百馀篇，分为四卷。其诗格以朴劲为主，不免稍失之粗獷，而笔力健举。七言古诗尤有开阖排宕之致，视元末秾艳纤媚之格全类诗馀者。又不以彼易此矣。考苏天爵《文类》，载有安上《祭砚司业先生文》一篇。而姚燧亦谓其文一本理义，辞旨畅达，不为险谲，非有裨世教者不言。是原集当兼载诗文，惜《永乐大典》仅存其诗，其文已无可考也。

##### 《白云集》四卷（编修朱筠家藏本）

> 	元许谦撰。谦有《读书丛说》，已著录。谦初从金履祥游，讲明朱子之学，不甚留意於词藻，然其诗理趣之中颇含兴象。五言古体，尤谐雅音，非《击壤集》一派惟涉理路者比。文亦醇古，无宋人语录之气，犹讲学家之兼擅文章者也。惟其《与王申伯》一诗，宗旨入於庄、老，非儒者所宜言。《求补儒吏》一书，代人干乞，亦可不必编置集中，为有道之累。至於《南城晚望诗》，乃五言长律八韵，而误分为二首。《放棹行》乃七言古诗，而误以为律体。故《朝散大夫婺州路总管治中致仕朱公圹志》，末称“孤子某等泣血谨识”，全篇皆子为父作之词，乃他人之文，误为收入。《题赵昌甫诗卷》实七言绝句一首，题下昌甫以辛丑岁云云，即诗之序，乃误入杂著中。《学箴》一篇既据谦手迹收入集中，即当题曰《补遗》，乃别共明人题跋题曰《附录》。考卷末《旧跋》，是集乃正统丁卯金台李伸得残编於其祖妣王氏家，皆谦之草稿。伸始编次成书，非出於谦所自定，故体例踳驳如是也。成化丙戌，江浦张瑄初刻於广东，金华陈相为之序。

> 	又有正德戊寅陈纲《重刻跋》，称脱去数页，竟不可得。又称改其名曰《白云存稿》。此本从商邱宋荦家传写，乃题曰《许白云集》，亦无阙页。观卷末题识，盖此跋从别本录入，故与书不相应，今亦削之不载云。

##### 《畏斋集》六卷（永乐大典本）

> 	元程端礼撰。端礼有《读书分年日程》，已著录。其诗文名《畏斋集》，见於黄溍所作《墓志》，而不著卷数。诸家书目亦多不载，故世久无传。惟散见《永乐大典》中者尚得诗文百馀篇。谨依类编次，厘为六卷。其学以朱子为宗，故作《孙叔会诗集序》云：“诗至七言而衰，律而坏，词而绝。自朱子出，而古诗遗意复见。”盖朱子之学不在乎诗，故其作有自然之妙，讽咏劝惩之实。又《送牟景阳序》云：“蜀文再变於魏了翁。”了翁学程、朱学，故未尝有意为文人之文，而文自妙。其全集宗旨，不出於是。夫朱子为讲学之宗，诚无异议。至於文章一道，则源流正变，其说甚长。必以《晦菴》一集律天下万世，而诗如李、杜，文如韩、欧，均斥之以衰且坏，此一家之私言，非千古之通论也。然端礼所作，尚皆明白淳实，不骫於正。而其持论，亦足以矫淫哇艳冶之弊，於文章尚不为无功。故纠其胶固之失，而仍裒辑其佚篇，备一格焉。

##### 《默菴集》五卷（两淮马裕家藏本）

> 	元安熙撰。熙字敬仲，稿城人。少慕刘因之名，欲从之游，因亦愿传所学於熙。会因卒，不果。然所学一以因为宗。其门人苏天爵作《熙行状》，称朱子《四书集注》初至北方，滹南王若虚起而辨之。陈天祥益阐其说。熙力与争，天祥遂焚其书。今天祥之书故在，焚之之说虽涉於夸饰，然熙之力崇朱学，固於是可见也。熙殁之后，天爵辑其诗文，而虞集为之序。诗颇有格调，虽时作理语，而不涉语录。惟《冬日斋居》五首及《寿李翁八十诗》，不入体裁。杂文皆笃实力学之言，而伤於平沓，盖本无意於求工耳。天爵行状称集十卷。《目录》后熙子塈附记，亦云《内集》五卷、《外集》五卷。此本仅存诗文五卷、《附录》一卷，或旧本散佚，后人重为编缀欤。

##### 《云峰集》十卷（两淮马裕家藏本）

> 	元胡炳文撰。炳文有《周易本义通释》，已著录。据林瀚所作是集《序》，其原本盖二十卷，后毁於兵。明成化中，其七世孙用光、八世孙濬乃掇拾散佚，编为此本。凡杂文七卷，附以赋四篇、歌词一篇，诗一卷、附以词三首。《附录》二卷，则本传、行状及赠答题咏诗文也。炳文之学，一以朱子为宗。故其《答陈栎书》云：“我辈居文公乡，熟文公书，自是本分中事。”其作《草堂学稿序》，历举前代诗人，极词丑诋。有云：“纵迫曹、刘，何补於格致诚正；纵迫谢、鲍，何补於修齐治平。”持论偏僻，殊为谬妄。然其杂文乃平正醇雅，无宋人语录方言皆入笔墨之习。其诗虽颇入《击壤集》派。然如《赠鹤菴相士四言》、《北寺昏钟》、《廖坞晚烟》、《拜鄂岳王墓》、《濠观亭》、《赠二齐生》诸篇，皆不失雅韵。殆其天姿本近於词章，故门径虽殊，而性灵时露欤。至於古文之中，往往间以藻饰。如《送文公五世孙序》云：“自古及今，人家岂无邱墓，亦岂无巢翡翠卧麒麟者。”《与吴草庐书》云：“苔绿滋深，而芹香莫采，有负先圣先师。”《环绿亭记》云：“睿圣武公，九十犹好学。德麟年方绿鬓，学当如何。”

> 	以文体论之，皆为破律，然较诸侈言载道，毫不修饰者，固有间矣。

##### 《秋涧集》一百卷（两淮马裕家藏本）

> 	元王惲撰。惲有《玉堂嘉话》，已著录。惲文章源出元好问，故其波澜意度，皆不失前人矩矱。诗篇笔力坚浑，亦能嗣响其师。论事诸作，有关时政者尤为疏畅详明，了如指掌。史称惲有才幹，殆非虚语，不止词藻之工也。集凡诗文七十七卷。又《承华事略》二卷，乃裕宗在东宫时所撰进，裕宗深重其书，令诸皇孙传观焉。《中堂事纪》三卷，载中统元年九月在燕京随中书省官赴开平会议，至明年九月复回燕京之事，於时政缀录极详，可补史阙。《乌台笔补》十卷，乃为监察御史时所辑御史台故事。《玉堂嘉话》八卷，则至元戊子所作，乃追记在翰林日所闻见者。凡文章得失，典制沿革，皆汇而录之，颇为精核。其论辽、金不当为载记，尤为平允，即当时所取以作《辽》、《金史》者也。与《承华事略》均有别本单行。以旧本编入集中，今仍并存焉。

##### 《牧菴文集》三十六卷（永乐大典本）

> 	元姚燧撰。燧字端甫，号牧菴，河南人，姚枢之从子也。（案《元史》称枢为柳城人，元无柳城，盖史据志状之文著其祖贯耳。）初以荐为秦王府文学。历官至翰林学士承旨、集贤大学士。谥曰文。事迹具《元史》本传。燧虽受学於许衡，而文章则过衡远甚。张养浩作是集序，称其才驱气驾，纵横开合，纪律惟意。

> 	如古劲将率市人战，鼓行六合，无敌不北。柳贯作燧谥议，称其典册之雅奥，诏令之深醇，抉去浮靡，一返古辙。而铭志、箴颂，雄伟光洁，家传人诵，莫得而掩。虽不免同时推奖之词，然宋濂撰《元史》，称其文闳肆该洽，豪而不宕，刚而不厉，舂容盛大，有西汉风，宋末弊习，为之一变。国初黄宗羲选《明文案》，其《序》亦云：“唐之韩、柳，宋之欧、曾，金之元好问，元之虞集、姚燧，其文皆非有明一代作者所能及。”则皆异代论定，其语如出一辙。燧之文品，亦可概见矣。其集久佚不传。明《文渊阁书目》有《牧菴集》二十册，而诸家著录皆未之及。刘昌辑《中州文表》，所选燧诗较《元文类》仅多数首，文则无出《文类》之外者。《昌跋》称《牧菴集》五十卷，闻松江士人家有刻本，南北奔走，竟莫能致。今所得乃录本，多残阙，视刻本仅十之二。黄宗羲序《天一阁书目》云：“尝闻胡震亨家有《牧菴集》，后求之不得。”盖已久佚。惟《永乐大典》所收颇夥，校以刘时中《年谱》所载文目，虽少十之二三。而较之《文类》所选，则多十之五六矣。诗词更多出诸家选本之外，谨排比编次，厘为三十六卷，以存其概。集中诸体皆工，而碑志诸篇，叙述详赡，尤多足补《元史》之阙，又不仅以词采重焉。

##### 《雪楼集》三十卷（两淮马裕家藏本）

> 	元程钜夫撰。钜夫初名文海，以字行，建昌人。雪楼者，郢州有白雪楼，钜夫尝以名所寓，故世即以是称之。少与吴澄同学。宋亡后从季父飞卿入元，遂留宿卫。世祖试以笔札，改授应奉翰林文字，累官翰林学士承旨。追封楚国公，谥文宪。事迹具《元史》本传。钜夫宏才博学，被遇四朝。忠亮鲠直，为时名臣。

> 	文章亦舂容大雅，有北宋馆阁馀风。其《顺宗谥册》诸篇，宋濂等采入《元史》。

> 	苏天爵撰《文类》，亦录其文十馀篇，大抵皆诏诰碑版纪功铭德之作，而不及其诗。然其诗亦磊落俊伟，具有气格。近体稍肤廓，当由不耐研思之故。古诗落落自将，七言尤多遒警。当其合作，不减元祐诸人，非竟不工韵语者。天爵偶尔见遗，非定论也。所著《玉堂集类稿》、《奏议存稿》及诗文杂著，本各自为部。

> 	其子大本，合辑为四十五卷，门人揭徯斯校正之。此本并作三十卷，乃至正癸卯其曾孙溍所重编。明太祖洪武甲戌，诏取其本入秘阁。盖数十年后，已隔异代，犹重为著作典型云。

##### 《曹文贞诗集》十卷、《后录》一卷（江苏蒋曾莹家藏本）

> 	元曹伯启撰。伯启字士开，砀山人，至元中荐除冀州教授，天历初官至陕西诸道行台御史中丞，卒谥文贞。是集一名《汉泉漫稿》。后有至元戊寅《吴全节跋》，称为其子江南诸道御史台管勾复亨所类次，国子生胡益编为十卷，又称有张梦臣、欧阳原功、苏伯修、吕仰实四《序》。此本皆不载。《总目》於四《序》之前又列有御史台咨文、太常博士谥议，亦皆有录无书，盖传写佚之。《后录》一卷，为曹鉴奉敕所撰碑及像赞、祭文、哀词、輓章，而目中提调、校刊、誊写姓名一条，亦未载入，则后人删之也。伯启生於宋末元初，而家世江北，不染江湖末派，亦不沿豫章馀波，所作乃多近元祐格。惟五言古诗颇嫌冗沓，其馀皆舂容娴雅，沨沨乎和平之音。虽不能与虞、杨、范、揭角立争雄，而直抒胸臆，自谐宫徵，要亦不失为中原雅调矣。

##### 《芳谷集》二卷（编修汪如藻家藏本）

> 	元徐明善撰。明善字志友，德兴人，芳谷其别号也。至元中官隆兴教授。又为江西儒学提举。尝奉使安南。又历主江浙、湖广三省考试，拔黄溍於弃卷中，识鉴为当世所称。《元史》不为立传。《豫章人物志》颇载其事迹，而不言其有集。又称为鄱阳人（案程文宪《中州野录》亦称明善鄱阳人），颇参差不合。知遗文湮晦，故传闻异词矣。《中州野录》载其奉使交趾时，陈日烜知其能诗，即席请赋，遂口占五言律诗一首，日烜遂纳款奉贡，明善诗名因大振。然此集中有文无诗，前后亦无序跋，凡文一百二十篇。其文颇谈性理，而平正笃实，大致犹为雅洁，固非以方言俚语阑入笔墨者也。其《汪标墓铭》一首，已有阙文。《河南廉访使吴公墓铭》一首，有录无书，当由佚脱。又《平章董士选三代赠官制》三首，考其生平，未居馆职，不应代拟王言。案苏天爵《元文类》载此三制，题元明善所作。盖编《芳谷集》者因明善之名相同，遂不加考核而误收。今姑仍原本录之，而订其舛谬於此焉。

##### 《观光稿》一卷、《交州稿》一卷、《玉堂稿》一卷、《附录》一卷（浙江巡抚采进本）

> 	元陈孚撰。孚字刚中，天台临海人，历官奉直大夫台州路总管府治中。是编凡分三集。《观光稿》为至元中孚以布衣上《大一统赋》，江浙行省闻於朝，署上蔡书院山长，考满谒选京师时作。《交州稿》为至元二十九年世祖命梁曾以吏部尚书再使安南，孚以翰林国史院编修官摄礼部郎中为副使，往来道中之作。

> 	《玉堂稿》皆孚官翰林日作。案孚使安南回，擢翰林待制，仍兼国史院编修。而稿中有《翰苑荐为应奉文字二十韵谢大司徒并呈诸学士》一首，又有《至元壬辰呈翰林请补外》二首。壬辰即使还之次年，是前后官翰林所作均在此集也。《观光》、《交州》二稿，皆纪道路所经山川古迹，盖仿范成大《使北》诸诗，而大致亦复相埒。《玉堂稿》多舂容谐雅，沨沨乎治世之音。其《上都纪行》之作，与前二稿工力相敌，盖摹绘土风，最所留意矣。《附录》一卷，皆载《谕安南诏》、《安南谢罪表》及孚与安南诸书。考孚《元史》无传，其出使始末，乃载《梁曾传》中。其时陈世燇不出郊迎，又不延使自阳明中门入。孚作三书责之，辞直气壮，迄不辱命，然《传》不载其书词。此卷亦足补《史》阙也。瞿宗吉《归田诗话》曰：“《鹦鹉洲》有陈刚中一篇，词语跌宕，议论老成，诚佳作也。又《白门诗》亦佳。”叶盛《水东日记》则曰：“诗与文稍异者，以诗兼兴趣，有感慨调笑，风流脱洒处。如长诗‘落句翻空旁，入作散场语’是也。然时一出奇可耳。前元诗人陈孚刚中集中歌行，则全用此体，观者审之”云云。盖宗吉举其一两篇，而盛则核其全集，故以自落窠臼为病。虽推阐少苛，要亦识微之论矣。又陶宗仪《辍耕录》记孚少尝为僧，题诗於父执之壁。父执知其欲归俗，因使养发，妻之以女。其诗浅鄙，某事亦不知有无。小说多诬，不尽可信。集中不载，顾嗣立《元诗选初集》乃录之《补遗》中，殊失别择。今无取焉。

##### 《陈秋岩诗集》二卷（永乐大典本）

> 	案《陈秋岩集》散见《永乐大典》中，然不著其名，亦不著时代。考焦竑《国史经籍志》有陈宜甫《秋岩集》，当即其人，而爵里则终无可考。集中《接刘介臣书诗》云：“几回梦里寻君去，三尺书来约我归。闽海浪肥春雨过，和林沙远晓云飞。”则当为闽人。又有《庚辰再随驾北行》二诗。庚辰为至元十七年，则元世祖时尝为侍从。又有《读元贞改元诏诗》、《丙申十月扈从晋王领降兵入京朝觐诗》。考之《元史》，丙申为元贞二年。晋王名噶玛喇，裕宗长子，天性仁厚，御下有恩。王府官属自内史以下，俱请命天子，不敢稍专。尝出镇北边，叛王永和尔等闻其至，望风请降。至元二十七年封梁王。二十九年改封晋王。所云领降兵者，应即此事。则成宗时又为晋王僚属。其诗多与卢挚、姚燧、赵孟頫、程钜夫、留梦炎等相唱和，而诸人诗乃罕及之。其始末遂不可复详矣。原集《焦志》作一卷。然篇什稍多，疑其字画偶误。今据《永乐大典》所存者编为二卷。

> 	其诗大抵源出元、白，虽运意遣词少深刻奇警之致，而平正通达，语无格碍，要自不失为雅音也。

##### 《兰轩集》十六卷（永乐大典本）

> 	元王旭撰。旭字景初，东平人。其事迹不见於《元史》，谈艺家亦罕见称述。

> 	顾嗣立撰《元诗选》，汇缉至三百家，而不载旭集，则久佚可知。惟《山东通志》称旭与同郡王构及永平王磐俱以文章名世，天下号为“三王”，而於其出处本末，亦未详载，则并其人亦几湮没矣。今以集中诗文考之，盖旭家贫力学，教授四方，尝为砀山令所宾礼。《送王侯二生序》所云：“至元庚寅，砀宰崔公以礼招余至其邑，俾专讲习者是也。”又尝至长芦，主高百川家。《中和书院记》所云：“辱承君币，来自泰山者是也。”其馀如安阳，如鄃城，如鲸川，皆所曾侨寓之地。又尝至杭州，之长沙。游迹几半天下，而卒未登仕版。其《有寄诗》云：“处困不堪家累重，谋生聊藉主人贤。”生平境遇，即此可以见其大概矣。其诗随意抒写，不屑屑於雕章琢句，而气体超迈，亦复时见性灵。古文多讲学家言。

> 	其《井田说》一篇，务欲复三代之制，迂阔尤甚，殆全不解事之腐儒。然如记序诸作，和平通达，与之坐而谈理，其持论则未尝不醇正，未可废也。其集见於《文渊阁书目》者一部，一册。而焦竑《经籍志》则作二十卷。今从《永乐大典》采掇排比，尚可得一十六卷，决非一册所能尽，或一册“一”字为“十”字之讹欤。

### 一百六十七 集部二十

#### 别集类二十△《玉井樵唱》三卷（两淮马裕家藏本）

> 	元尹廷高撰。廷高字仲明，别号六峰，遂昌人。是集首有廷高《自记》，载其父竹坡诗一联。盖即戴复古《石屏集》以其父遗诗冠首之意。竹坡名栋，宋宝祐间尝为绍兴府幕官，见《此君亭诗话》。而廷高行履不概见。惟《遂昌志》称其大德间任处州路儒学教授。顾嗣立《元诗选小传》，又谓其尝掌教永嘉，秩满至京，谢病归，与《志》不同。永嘉志乘亦不载其名。今案《集》中有《永嘉书所见》一首云：“此邦幸小稔，窃禄似有缘。”又有《永嘉任满代者未至诗》，又有《告病致仕谢掌尚书诗》，则廷高仕瓯及谢病实非无据，疑《遂昌志》失考也。其诗气格不高，而神思清隽，尚能不染俗氛。《集》中有《题虞集》、《邵陶二菴诗》，则集亦重其笔墨矣。

##### 《清容居士集》五十卷（两淮马裕家藏本）

> 	元袁桷撰。桷有《延祐四明志》，已著录。其《集》据苏天爵《行状》及《元史》本传，俱称五十卷。此本卷数相符，盖犹旧本也。桷少从戴表元、王应麟、舒岳祥诸遗老游，学问源渊，具有所自。其在朝践历清华，再入集贤，入登翰苑，凡朝廷制册、勋臣碑版多出其手。故其文章博硕伟丽，有盛世之音。尤练习掌故，长於考据。《集》中如《南郊十议》、《明堂郊天异制议》、《祭天无间岁议》、《郊不当立从祀议》、《郊非辛日议》诸篇，皆成宗初所上。其援引经训，元元本本，非空谈聚讼者所能。当时以其精博，并采用之。其诗格俊迈高华，造语亦多工炼，卓然能自成一家。盖桷本旧家文献之遗，又当大德、延祐间为元治极盛之际。故其著作宏富，气象光昌，蔚为承平雅颂之声。文采风流，遂为虞、杨、范、揭等先路之导。其承前启后，称一代文章之钜公，良无愧矣。

##### 《此山集》四卷（浙江鲍士恭家藏本）

> 	元周权撰。权字衡之，号此山，处州人。尝游京师，以诗贽翰林学士袁桷。

> 	桷深重之，荐为馆职，竟报罢。然诗名日起，唱和日多。《集》中有《赠赵孟頫诗》云：“瓣香未展师道敬，携琴暂出松萝中。”《赠虞集诗》云：“远游非涉声利途，愿谒国丈开榛芜。”《赠揭徯斯诗》云：“嗟予观光老宾客，瓣香仰止怀生平。”《赠陈旅诗》云：“下榻清风延孺子，高楼豪气卧元龙。”《赠欧阳玄诗》云：“床头萍绿多矜色，长价还从薛卞门。”《赠马祖常诗》云：“绝怜白发南州士，山斗弥高独仰韩。”而赵孟頫《赠权诗》亦有“青青云外山，炯炯松下石。顾此山中人，风神照松色”之句，且亲写“此山”二字为额以赠。是时文章耆宿，不过此数人，而数人无不酬答，似权亦声气干谒之流。然孟頫等并以儒雅风流照映一世，其宏奖后进，迥异於南宋末叶分朋标榜之私。故终元之世，士大夫无钩党之祸。权与诸人款契，盖文字之相知，固未可以依门傍户论也。是集为陈旅所选定，旅及袁桷、欧阳玄等各为之序，揭徯斯又为之跋。旅本作者，故别择特精。《旅序》称其简淡和平，无郁愤放傲之色。《桷序》称其法苏、黄之准绳，达《骚》、《选》之旨趣。《玄序》称其无险劲之词，而有深长之味；无轻靡之习，而有舂容之风。今观其诗，玄所称尤为知言矣。

##### 《申斋集》十五卷（编修汪如藻家藏本）

> 	元刘岳申撰。岳申字高仲，吉水人。以吴澄荐，召为辽阳儒学副提举，不就。

> 	后授泰和州判，致仕。是集乃其门人萧洵所编，李祁为之序。元季尝付剞劂，久经兵毁。顾嗣立《元诗选》蒐罗至备，独不及此编。《江西通志》亦谓“岳申文集今已不传”。今此钞帙仅存，亦可云希覯之本矣。岳申文宗法韩、苏，故其气骨遒上，无南宋卑冗之习。《豫章人物志》称所作简约峻洁，殆非虚语。至集中碑志之作居什之四五，尤可据以考证史事。如《文天祥传》，比《宋史》所载为详。《夏贵墓志》，称其出奇计，立战功甚悉，而贵之失节偷生，绝不为讳，且深致婉惜之词，亦非曲笔谀墓者可比。观其不妄许与，其文品之矜贵可知也。

##### 《霞外诗集》十卷（浙江鲍士恭家藏本）

> 	元马臻撰。臻字志道，号虚中，钱塘道士。仇远序是集，称其隐约西湖之滨，士大夫慕与之交，不过习清虚，谈淡泊，无一言及势力声利。《龚开序》则称大德辛丑，嗣天师张真人如燕，主行内醮，玄教名流，并翼然景从，王子繇、马志道在焉。其人盖在通介之间者也。集中铺张富贵者数篇，如《嗣师吴真人诗》之类，颇乖山林之格。然所作皆神骨秀骞，风力遒上，琅琅有金石之音。虽不能具金鳷擘海，香象渡河之力，而亦不类酸寒细碎，虫吟草间。观其《述怀》一诗，殆宋末遗老寄托黄冠，而其豪逸俊迈之气，无所不可，政不以枯寂恬淡为高耳。

> 	此本为毛晋所刻。末有《晋跋》，称伯雨之后复有虚中。今考诸家之《序》，皆作於仁宗大德初年，则臻尚在张雨前，晋偶失检也。

##### 《西岩集》二十卷（永乐大典本）

> 	元张之翰撰。之翰字周卿，邯郸人。《元史》无传。惟《松江府志》载之翰至元末自翰林侍讲学士知松江府事，有古循吏风。时民苦荒，租额以十万计，之翰力除其弊，得以蠲除。至今犹祠於名宦祠。生平著述甚富。晚号西岩老人，故以“西岩”名集。其诗清新宕逸，有苏轼、黄庭坚之遗；文亦颇具唐、宋旧格。

> 	其集据《松江府志》所载，本三十卷。今於《永乐大典》中蒐采缀辑，分体编次，釐为二十卷。虽当时旧本篇页多寡不可知，而约略大数，计已得什之六七矣。

> 	《永乐大典》所载，有标题《张西岩集》，而核其诗文实为张起岩作。起岩字梦臣，济南人，有《华峰漫稿》、《类稿》、《金陵集》尚行於世，与之翰截然两人。殆当世缮录之人，以《张西岩集》与《张起岩集》声音略近，故随读而讹，致相淆乱。今并釐正，各存其真焉。

##### 《蒲室集》十五卷（浙江汪启淑家藏本）

> 	元释大撰。大字笑隐，南昌陈氏子。居杭之凤山，迁中天竺。又主建康集庆寺。是集诗六卷，文九卷。前有《虞集序》，谓其如洞庭之野，众乐并作，铿宏轩昂，蛟龙起跃，物怪屏走，沉冥发兴。至於名教节义，则感厉奋激，老於文学者不能过。虽称之少溢其量，然其五言古诗，实足揖让於士大夫间，馀体亦不含蔬筍之气，在僧诗中犹属雅音。又文宗入继大统，改建康潜邸为集庆寺，特起大居之，授大中大夫。故虽隶缁流，颇谙朝廷掌故。若所著《王可毅尚书历任记》，证以《元史文宗本纪》，皆相符合。惟《本纪》谓至治元年五月中政使耀珠告托欢彻尔等交通亲王，於是出文宗居海南。而是《记》则谓至治二年谗慝构祸，文宗迁海南，与《本纪》相差一年。或传写误“元”为“二”，故与《史》异耶。集中多与赵孟頫、柯九思、萨都剌、高彦敬、虞集、马臻、张翥、李孝光往来之作。而第九卷中《杭州路金刚显教院记》、第十二卷《金陵天禧讲寺佛光大师德公塔铭》，并注曰“代赵魏公作”，则孟頫亦尝假手於大，知非俗僧矣。

##### 《弁山小隐吟录》二卷（两淮马裕家藏本）

> 	元黄玠撰。玠姓名不见於史传。惟《弘治湖州府志》载玠字伯成，慈谿人，宋黄震之曾孙。清苦力学，无所不通。周游西湖，乐吴兴山水，因卜居弁山，与赵文敏游，文敏称许之。有《卞山集》、《知非稿》、《唐诗选纂》、《韵录》等书，独不载此集之目。或后人以《卞山集》、《知非稿》并为一编，改题此名欤？其诗不为近体，视宋末江湖诸人惟从事五七言律者，志趣殊高。中多劝戒之词，其上者有元结遗意，次者亦近乎白居易。虽宏阔深厚不能及二人，要於俗音嘈囋之中读之如听古钟磬矣。前有《自序》，称蔑有令德，不敢谓隐。独以所得於天者薄，故将退藏以终其身。又引文中子之说，称愿上之人正身修德，使时和岁丰，已受其赐。尤粹然有德之言，胜矫语高蹈者万万也。

##### 《续轩渠集》十卷、《附录》一卷（江苏巡抚采进本）

> 	元洪希文撰。《附录》一卷，则其父岩虎诗也。岩虎字德章，号吾圃，莆田人，宋末尝为教谕。希文字汝质，号去华，尝官训导。岩虎诗名《轩渠集》，故希文集以续名。然《轩渠集》断烂不存，故摭其遗诗附於卷末。旧有希文《自序》，又有至治辛酉、至正壬辰、癸巳林以顺、林以抃、卓器之、南誉等《题词》。皆在未刻之前，不言原编卷数。嘉靖癸巳，其七世族孙绍兴知府珠请山阴蔡宗兖刊定。《宗兖序》称删去一百三十五首，存四百三十五首，编为十卷，附刻一卷。

> 	则原集五百七十首也。《王凤灵序》则称诗二卷，为七律一百九十二首、古诗九十七首、绝句一百首，为数不同。又皆不及其词与杂文。此本凡诗三百六十九首、词三十三首、杂文十八首，与两《序》所言皆不符，疑传写者又有所刊削也。

> 	《宗兖序》谓其以山泽之臞，出山泽之语。譬诸夏鼎、商鬲，华采虽若不足，而浑厚朴素之质，使望之者知为古器。《凤灵序》称其能以质胜，不蔽其情。今观其诗，纯沿宋格，於元末年华缛之风，明中叶堂皇之体，迥焉不同。故二人之论云尔。实则清遒激壮，亦足落落独行也。惟其以岩虎之诗附希文诗末，用《山谷集》后附《伐檀集》之例，以子先父，究於义未安。而篇页无多，又不能如《伐檀集》之自为卷帙，可以孤行。今特升冠此卷，置希文集之前，如《石屏集》、《玉井樵唱》之例焉。

##### 《定宇集》十六卷、《别集》一卷（浙江鲍士恭家藏本）

> 	元陈栎撰。栎有《书传纂疏》，已著录。是集为其族孙嘉基所刊。凡文十五卷，诗及诗馀一卷。《别集》一卷，则附录序记志状之类。栎生朱子之乡，故力崇朱子之学。集中如《澄潭赞》曰：“惟千载心，秋月寒水，儒释同处，我闻朱子。”附会《斋居感兴诗》句，以强合於禅，未免自生疵累，异乎朱子之所传。

> 	然集中诸文，大抵皆醇正质实，不涉诡诞。如《深衣考》之类，虽未必尽合古制，而援据考证，究与空谈说经者有间。惟诗作击壤集派，多不入格。顾嗣立《元诗选》中所称“笑渠拄笏看山色，容我扶筇听水声。柳枝水洒一溪月，豆子雨开千嶂烟”诸句，皆沙中金屑，不能数数遇之也。

##### 《艮斋诗集》十四卷（浙江鲍士恭家藏本）

> 	元侯克中撰。克中字正卿，真定人。幼丧明，聆群儿诵书，不终日，能悉记其所授。稍长习词章，自谓不学可造诣。既而悔之，以为刊华食实，莫首於理。

> 	原《易》以求，乃为得之。於是精意读《易》，著书名《大易通义》。年至九十馀而卒。今《通义》已不传，而袁桷所作《序》尚见《清容居士集》中，可略见克中本末。此乃所作诗集，犹元时旧刻。卷首有毛晋私印，盖汲古阁所藏。中间律体最多，而七言律为尤夥。卷一、卷二皆咏经史之作。卷八为谐音格，乃每首全以音通字异者相叶。如一东叶同、峒、桐、铜、童，二冬叶镛、庸、容、墉、蓉之类。凡七言三十一首，五言二十一首。亦克中自创之格，为古所未有。其诗颇近击壤一派，多涉理路。而抒情赋景之作，亦时有足资讽咏者。昔唐汝询幼而失明，长而能诗，《姑蔑》一集，明人诧为古所未有，而不知克中已在前，是亦足为是集希传之证。又汝询能注唐诗解，而克中乃至能诂经，是所学又在汝询上矣。

##### 《知非堂稿》六卷（江西巡抚采进本）

> 	元何中撰。中有《通鉴纲目测海》，已著录。据中《自序》，所著尚有《易类象》三卷、《书传补遗》十卷、《吴才老叶韵补遗》一卷、《六书纲领》一卷、《补六书故》三十二卷、《通书问》一卷、《苏邱述游录》一卷、《搘颐录》十卷。今自《通鉴测海》以外，惟《通书问》及此集仅存。然《自序》称有《知非堂稿》十七卷、《外稿》十六卷。顾嗣立《元诗选》载《知非堂稿》十七卷，与《自序》合。王士祯《居易录》作十六卷，亦与《自序》、《外稿》合。此集止六卷，似非完书。然嗣立之所录与士祯之所称者，已均在此六卷之中，又似无所亡佚者。岂后人传写，或合并其卷数；抑或重为选录，汰其繁冗，故篇帙虽减，而名章隽句一一具存欤？诗集之富，唐无若白居易，宋无若陆游、杨万里。而珠砾并存，往往使后人以多为憾。是编佳制具存，而芜词较少，可谓刊糟粕而存菁华。即非足本，亦不必以不完为歉矣。

##### 《云林集》六卷、《附录》一卷（两淮马裕家藏本）

> 	元贡奎撰。奎字仲章，宣城人，官集贤直学士，追封广陵郡侯，谥文靖。李黼为之状，马祖常奉敕撰碑，皆天下重望也。所著有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》凡百二十卷。明永乐间徵入秘府，家无副本，遂绝不传。惟《云林小稿》宋濂所序者，尚存其曾孙兰家。洪熙中福州陈嵦复序而传之。宏治间其裔孙元礼复采诸书所载奎诗及遗文二篇，附益成编，是为今本。奎诗格在虞、杨、范、揭之间，为元人巨擘。王士祯《居易录》论其境地未能深造，殆专以神韵求之欤。吴澄跋其文稿，称其温然粹然，得典雅之体，视求工好奇，而卒不工不奇者，相去万万。惜今不可得见矣。卷末增载《见妇人》、《偶兴》二首，鄙俚秽亵，必委巷附会之说。元礼不知而误收之，其为谬陋，不止《谢康乐集》载东阳《溪中赠答》也。

##### 《梅花字字香前集》一卷、《后集》一卷（浙江鲍士恭家藏本）

> 	元郭豫亨撰。豫亨自号梅岩野人。里籍未详。据其《自序》，则至大辛亥作，其书名盖取宋晏殊词“唱得红梅字字香”句也。《离骚》遍撷香草，独不及梅。

> 	六代及唐，渐有赋咏，而偶然寄意，视之亦与诸花等。自北宋林逋诸人递相矜重“暗香疏影，半树横枝”之句，作者始别立品题。南宋以来，遂以咏梅为诗家一大公案。江湖诗人，无论爱梅与否，无不借梅以自重。凡别号及斋馆之名，多带“梅”字，以求附於雅人。黄大舆至辑诗馀为《梅苑》十卷。方回作《瀛奎律髓》，凡咏物俱入《著题类》，而《梅花》则自立一类。此倡彼和，沓杂不休。名则耐冷之交，实类附炎之局矣。豫亨在至大中距南宋之末未远，故亦染山人之积习。

> 	前后二集《咏梅》七律至二百首，与张洽之数相等。然洽诗层见叠出，总不出“幽香高格，耽寂避喧”之意，描摹窠臼，未免厌观。豫亨则集句为之，又辟新境。且属对颇能工巧，亦胜李龏《翦绡集》之多集绝句。一花一石，时逢佳胜。存备诗家之小品，固亦无不可矣。

##### 《中菴集》二十卷（永乐大典本）

> 	元刘敏中撰。敏中有《平宋录》，已著录。《元史》载敏中《中菴集》二十五卷。《文渊阁书目》作五册，不著卷数。梁维枢《内阁书目》不载其名，则是时官书已佚。明藏书之家惟叶盛《菉竹堂书目》仅著於录，亦无卷数。黄虞稷《千顷堂书目》虽有其名，而独作三十五卷，与史不符。盖虞稷所列诸书乃遍徵各家书目为之，多未亲见其本，故卷数多讹，存佚不确，未可尽援为据也。苏天爵《元文类》中仅载其《贺正旦表》、《忠献王庙碑》二首，其他作则不概见。

> 	今从《永乐大典》所载蒐罗裒辑，以类编次，尚可得二十卷，则所佚者不过十之二三矣。其诗文率平正通达，无钩章棘句之习。在元人中亦元明善、马祖常之亚。

> 	本传称其文理明辞备。《韩性原序》亦谓其不藻缋而华，不琢镂而工，户枢门键，庭旅陛列，进乎古人之作。固不诬也。史称敏中为御史时，劾权臣僧格。为集贤学士时，上书陈十事。其文今皆不见集中，殆已散佚。集中有《星变奏议》、《皇庆改元奏议》，则为本传所未及，盖史佚之。其金石之文，如巴延庙碑、哈剌哈孙、纯直海、大达立、咬住、不阿里、李唐诸神道碑记，《大智全寺裨》、《罔极寺碑》，皆承诏撰述之作。今考《元史哈剌哈孙传》，即用敏中所撰墓碑。然不载其在宗正时，从世皇北巡，猝遇乱，突出破敌事。又不载其在中书省时，“每退食，延见四方宾使，访以物情得失，吏治否臧，人材显晦，年穀丰歉，采可行行之”数语。又“度地置两仓”句“两”字讹为“内”字。《纯直海传》亦用敏中碑，而其子当达里谕降襄阳，取汉口，破婺贼，功不在沙札该下。而《沙札该传》末乃仅附其子昂阿喇名无一语及当达里事，尤为舛漏。盖《元史》仓猝成书，疏脱实多。不但重复割裂，如顾炎武所讥。则是集之存，并可订史传之讹异，不徒贵其文章矣。

##### 《王文忠集》六卷（永乐大典本）

> 	元王结撰。结字仪伯，定兴人。仁宗在潜邸时，以荐充宿卫。及即位，迁集贤直学士。元统中，官至中书左丞。文忠其谥也。事迹具《元史》本传。史称结有集十五卷。王圻《续文献通考》所载亦同。今久散佚。惟散见《永乐大典》者，采掇排比，尚得诗一百三十四首、诗馀十三首，编为三卷。又杂文九首为一卷。

> 	《问答》五首为一卷。《善俗要义》三十三条为一卷。共成六卷。结为元代名臣，张珪称其非圣贤之书不读，非仁义之言不谈。今观是集，殆非虚语。诗多古体，大抵舂容和平，无钩棘之态。文亦明白畅达，不涉雕华。其中《上宰相论八事书》，乃结年二十馀游京师时所作。平生识力，已具见於是。《问答》五条，皆与吴澄往复之语，或阐儒理，或明经义，可略见其学问之根柢。《善俗要义》乃结为顺德路总管时所作，以化导闾里。凡教养之法，纤悉必备。虽琐事常谈，而委曲剀切。谋画周密，如慈父兄之训子弟。循吏仁爱之意，蔼然具见於言表，尤足以见其政事之大凡。统观所作，所谓词必轨於正理，学必切於实用者也，固不与文章之士争词采之工拙矣。

##### 《静春堂集》四卷（两淮马裕家藏本）

> 	元袁易撰。易字通甫，长洲人。不求仕进。部使者拟荐於朝，谢不应。行中书省署徽州路石洞书院山长，旋亦罢归。居吴淞、具区之间，筑堂曰静春。聚书万卷，手自校定。或棹舟载笔床、茶灶、古器，游於江湖。赵孟頫尝为画《卧雪图》，称易与龚璛、郭麟孙为“吴中三君子”。是集乃易殁之后，其子泰所编。

> 	延祐四年龚璛为之序，推之甚至。然以王安石拟之，殊不相类。卷末有《厉鹗跋》，拟以黄、陈，亦未尽然。易诗吐言天拔，於陈与义为近，与黄庭坚之镕铸劖削、陈师道之深刻瘦硬，其门径实各别也。有元作者，绮缛居多。易诗虽所传无几，而风骨遒上，固足以高步一时。龚璛等所作集序墨迹，至明正统中尚存。吴讷题其卷末，深致向往。盖其人品、诗品，均有动人遐想者矣。

##### 《惟实集》四卷、《外集》一卷（江西巡抚采进本）

> 	元刘鹗撰。鹗字楚奇，永丰人。皇庆间以荐授扬州学录。累官江州总管、江西行省参政。守韶州，以赣寇围城，力御不支，被执抗节死。其事甚烈。明初修《元史》，失於采录，不为立传，并佚其名。近邵远平作《元史类编》，始为补入《忠义传》。然亦仅及其死节一事。其生平行履则已不可考矣。集为其子遂、述所编，初名《鹫溪文献》。其称《惟实集》者，盖本其祖训以诗道贵实之语也。

> 	鹗尝官翰林修撰，与虞集、欧阳玄、揭徯斯等游。所居浮云书院，诸人皆有题咏。

> 	玄为序其文集，称其诗六体皆善。《徯斯序》亦谓其高处在陶、阮之间。虽友朋推挹之词，例必稍过其量。然今观其集，大都落落不群，无米盐龌龊之气，可以想见其生平。二人所许，亦不尽出标榜也。且鹗身捍封疆，慷慨殉国，千秋万世，精贯三光。即其文稍不入格，亦当以其人重之。况体裁高秀，风骨清遒，实有卓然可传者乎。《外集》二卷，皆前人序记、輓诗，乃其裔孙于廷等所重辑。今仍附之集末，以补史传之阙漏焉。

##### 《勤斋集》八卷（永乐大典本）

> 	元萧撰。字维斗，奉元人，历官集贤学士、国子祭酒，谥贞敏，事迹具《元史儒学传》。卒於仁宗延祐五年，诗文多散佚。顺帝至正四年，苏天爵官西台，始裒辑其遗稿，得文八十篇、诗二百六十首、乐府二十八篇。分为十五卷，官为刊版於淮东。盖距之殁，几三十年矣。自明以来，刊版久佚。惟《永乐大典》所载，尚存崖略。谨依类编辑，得文四十二首、诗二百六十一首、词四首，釐为八卷。按焦竑《国史经籍志》称萧《勤斋贞敏集》，而《永乐大典》但题作《勤斋集》，颇不相合。然姚广孝等修辑《永乐大典》，距至正刊版时未远，其所据本，当即天爵所编，不容有误。殆焦竑误增其文也。又按天爵《滋溪集》，载《墓志铭》一首，称於六经百氏无不通，尤精《三礼》及《易》，且邃於六书。初凿土室终南山下，以经传列左右。思索其义，至於忘寐者三十年。

> 	乃表里洞彻。关辅自许衡倡明理学之后，实继之，为文悉本诸经。《元史》亦称制行甚高，真履实践。其教人必自小学始。为文辞立意精深，言近指远。一以洙泗为本，濂、洛、考亭为据，为一代醇儒。今考其文，气格虽不甚高，而质实简洁，往往有关名教。其《辞儒学提举书》及《辞免祭酒司业》等状，尤可见其出处进退之大节。诗非所长，而陶冶性灵，绝去纤秾流派，亦足觇其志趣之高焉。

##### 《石田集》十五卷（两淮马裕家藏本）

> 	元马祖常撰。祖常字伯庸，世为雍古部人。居靖州之天山。高祖锡里济苏金末为凤翔兵马判官。子孙用以官为氏之例，遂称马氏。曾祖雅哈从元世祖南征，因家於汴，后徙光州。延祐中初复科举，祖常乡贡会试皆第一，廷试第二，授应奉翰林文字，擢监察御史，劾罢丞相特们德尔，既而特们德尔复相，修怨黜为开平县尹，因避祸退居。特们德尔死，乃除翰林待制，累迁礼部尚书。寻参议中书省事。元统初拜御史中丞，转枢密副使，乞归。至正四年卒。谥文贞。事迹具《元史》本传。是集凡诗赋五卷、文十卷。名石田者，以所居有石田山房也。其文精赡鸿丽，一洗柔曼卑冗之习。其诗才力富健，如《都门壮游》诸作，长篇巨制，回薄奔腾，具有不受羁靮之气。至元间苏天爵撰《文类》，录其诗二十首、文二十首，视他家所收为夥。又请於朝，刊行其集，而自为之序。称其接武隋、唐，上追汉、魏，后生争效慕之，文章为之一变。与会稽袁桷、蜀郡虞集、东平王构更迭倡和，如金石相宣，而文益奇。盖大德、延祐以后，为元文之极盛，而主持风气，则祖常等数人为之巨擘云。

##### 《榘庵集》十五卷（永乐大典本）

> 	元同恕撰。恕字宽甫，其先太原人，徒於奉元。恕年十三，以书经魁乡校。

> 	至元间授国子司业，辞不拜。陕西行台侍御史赵世延请置鲁斋书院，以恕领教事。

> 	延祐六年立皇太子，召恕为奉议大夫、左赞善。明年英宗继统，以疾归。致和元年拜集贤侍读学士，复辞不赴。卒赠翰林直学士，封京兆郡侯，谥文贞。事迹具《元史儒学传》。所著《榘菴集》，本三十卷。至正初，陕西行台御史观音保、潘惟梓等始刊布於江淮，赵郡苏天爵为之序。《文渊阁书目》亦载有《榘菴文集》一部、八册。焦竑《经籍志》乃作二十卷，疑传写误也。自明以来，久佚不传。

> 	故叶氏《菉竹堂书目》、晁氏《宝文堂书目》并不载其名。惟《永乐大典》中颇散见其诗文，谨抄撮编集，分类排比，釐为文十卷、诗五卷，视原本尚得半焉。

> 	其平生著作，不事粉饰，而於淳厚敦朴之中，时露峻洁峭厉之气。贾仁《行状》称其於诗喜陆放翁，於文慕周益公。富珠哩翀《神道碑》又称至元三十一年《国史》修《世祖帝纪》，采事四方，陕西行省平章政事咸宁王辟为掾，典司编录。

> 	故於元初典故，最为详赡。集中志状诸作，多有可与金、元正史相参订者。惟《祈禳青词》，本非文章正体，恕素以明道兴教自任，更不宜稍涉异端。乃率尔操觚，殊为失检。今以其原集所有，姑附录之，而并纠其失於此焉。

##### 《道园学古录》五十卷（浙江巡抚采进本）

> 	元虞集撰。集有《平猺记》，已著录。此集凡分四编，曰《在朝稿》，曰《应制稿》，曰《归田稿》，曰《方外稿》。其中诗稿又别名《芝亭永言》。据金华黄溍《序》，以是集为集手自编定。然其《天藻诗序》云：“友人临川李本伯宗辑旧诗，谓之《芝亭永言》。”又《赋谢李伯宗题》云：“至元庚辰冬，临川李伯宗、黄仲律来访山中，拾残稿二百馀篇录之。”而《李序》又云：“至正元年十有一月，闽宪韩公徵先生文稿本，与先生幼子翁归及同门之友编辑之，得《在朝稿》二十卷、《应制稿》六卷、《归田稿》一十八卷、《方外稿》六卷。”

> 	所言与今本正相合。又考《道园遗稿》前有至正己亥眉山杨椿《序》，以为集季子翁归及其门人所编，与《李本序》合。盖集母杨氏为衡阳守杨文中之女，杨椿即其外家后人，其言自当无误，亦可证黄溍所云之不足据，是编为李所定无疑也。自元暨明，屡经刊雕。然皆从建本翻刻，亦间有参错不合。盖多出后人窜改，要当以元本为正矣。文章至南宋之末，道学一派，侈谈心性；江湖一派，矫语山林，庸沓猥琐，古法荡然。理极数穷，无往不复。有元一代，作者云兴。大德、延祐以还，尤为极盛。而词坛宿老，要必以集为大宗。此录所收，虽不足尽集之著作，然菁华薈稡，已见大凡。迹其陶铸群材，不减庐陵之在北宋。明人夸诞，动云元无文者，其殆未之详检乎。

##### 《道园遗稿》六卷（江西巡抚采进本）

> 	元虞集撰。其从孙堪编。盖以补《道园学古录》之遗也。凡古律诗七百四十一首，附以乐府，刻於至正十四年。考裒录集之遗文者，别有《道园类稿》。以校此编，《类稿》所已载者仅百馀篇，《类稿》所未载者尚五百馀篇。集著作虽富，而散佚亦多。当李本编《学古录》时，已有泰山一豪芒之叹，则云烟变灭者不知凡几。堪续加蒐访，辑缀成编，纵未能片楮不遗，要其名篇隽制，挂漏者亦已少矣。集中《题花鸟图》一首，《元诗体要》作揭徯斯诗。今观其格意，於揭为近。或堪一时误收，亦未可知。然《元音》及《乾坤清气集》均载是诗，又题集作。此当从互见之例，疑以传疑，不足以为是书病也。

##### 《杨仲弘集》八卷（内府藏本）

> 	元杨载撰。载字仲弘，浦城人，后徙杭州。初以布衣荐授翰林国史院编修官，调海船万户府照磨。会仁宗复行科举之制，遂登延祐二年进士，授饶州路同知浮梁州事，终於宁国路总管府推官。事迹具《元史儒学传》。焦竑《国史经籍志》载杨载《仲弘集》四卷。此本八卷，不知何人所分。元代诗人，世推虞、杨、范、揭。《史》称其“文章一以气为主，而於诗尤有法度。自其诗出，一洗宋季之陋”云云。盖宋代诗派凡数变。西昆伤於雕琢，一变而为元祐之朴雅。元祐伤於平易，一变而为江西之生新。南渡以后，江西宗派盛极而衰。江湖诸人欲变之，而力不胜。於是仄径旁行，相率而为琐屑寒陋，宋诗於是扫地矣。载生於诗道弊坏之后，穷极而变，乃复其始。风规雅赡，雍雍有元祐之遗音。史之所称，固非溢美。故清思不及范梈，秀韵不及揭徯斯，权奇飞动尤不及虞集，而四家并称，终无怍色，盖以此也。瞿宗吉《归田诗话》曰：“杨仲弘以《宗阳宫玩月诗》得名。然他作如‘风雨五更鸡乱叫，江湖千里雁相呼’、‘挟书万里朝明主，仗剑三年别故乡’、‘窗间夜雨销银烛，城上春云压彩旗’、‘空桑说法黄龙听，贝叶繙经白马驮’。沉雄典实，先叔祖每称之。长篇如《古墙行》、《梅梁歌》，亦皆为时所称。夫人瞿氏，余祖姑也。尝以仲弘亲笔草稿数纸授予。字画端谨，而前后点窜几尽。盖不苟作如是。则载於是事，亦以苦吟得之者矣。”陶宗仪《辍耕录》曰：“虞伯生先生、杨仲弘先生同在京口。杨先生每言伯生不能作诗，虞先生载酒请问作诗之法。杨先生酒既酣，尽为倾倒，虞先生遂超悟其理”云云。竟谓载诗在虞集上，则非其实也。

##### 《范德机诗》七卷（山东巡抚采进本）

> 	元范梈撰。梈字亨父，一字德机，清江人。以荐为左卫教授，迁翰林院编修官。出为岭海廉访使照磨，历转江西、湖东。后选充翰林应奉。又改闽海道知事，移疾归。天历二年授湖南岭北道廉访使经历，以母老未赴。明年母丧，竟以毁卒。所著有《燕然稿》、《东方稿》、《豫章稿》、《侯官稿》、《江夏稿》、《百丈稿》凡十二卷。此本七卷，不知何人所并。叶子奇《草木子》载：梈有与危素同晚步，得“雨止修竹闲（案诸本多讹“闲”为“开”，今据原本改正），流萤夜深至”二句，喜甚，既而曰“语太幽，殆类鬼作”云云。即今集中《苍山感秋诗》也。其语清微妙远，为诗家所称。然梈诗豪宕清遒，兼擅诸胜，实不专此一格。《闽书》又载其为闽海道知事时，以文绣局取良家子为绣工，作《闽州歌》述其事，廉访使遂奏革其弊。《歌》今亦载集中。然其事可记，其诗则语颇近俗。与沈作喆《哀扇工歌》仅相伯仲，尤不当以是概梈也。揭徯斯序其集曰：“虞伯生称德机如唐临晋帖，终未逼真。”改评之曰：“范德机诗如秋空行云，晴雷卷雨，纵横变化，出入无联。又如空山道者辟穀学仙，瘦骨崚嶒，神气自若。又如豪鹰掠野，独鹤叫群，四顾无人，一碧万里”云云。徯斯之语虽务反虞集之评，未免形容过当。然梈诗格实高，其机杼亦多自运，未尝规规刻画古人，固未可以“唐临晋帖”一语据为定论矣。

##### 《文安集》十四卷（编修汪如藻家藏本）

> 	元揭徯斯撰。徯斯字曼硕，龙兴富州人。延祐初以荐授国史院编修官，应奉翰林文字。迁国子助教，告归。复召还。天历初开奎章阁，首擢为授经郎，与修《经世大典》。累官翰林侍讲学士，总修辽、金、宋三《史》。卒於官，追封豫章郡公，谥文安。事迹具《元史》本传。徯斯与虞集、范梈、杨载齐名。其文章叙事严整，语简而当。凡朝廷大典册及碑版之文，多出其手，一时推为钜制。

> 	独於诗则清丽婉转，别饶风韵，与其文如出二手。然神骨秀削，寄托自深，要非嫣红姹紫，徒矜姿媚者所可比也。虞集尝目其诗如三日新妇，而自目所作如汉庭老吏。徯斯颇不平。故作《忆昨诗》有“学士诗成每自夸”句。集见之，答以诗曰：“故人不肯宿山家，夜半驱车踏月华。寄语旁人休大笑，诗成端的向谁夸。”

> 	且题其后曰：“今日新妇老矣。”是二人虽契好最深，而甲乙间乃两不相下。考杨维桢《竹枝词序》曰：“揭曼硕文章居虞之次，如欧之有苏、曾。”其殆定论乎？顾嗣立《元诗选》载徯斯诗，题曰《秋宜集》，今未见。焦竑《国史经籍志》载《徯斯集》一卷，今亦未见。此本凡诗四卷，又《续集》二卷、《制表书序记碑志杂文》八卷，乃其门人燮理溥化所编。燮理溥化字元普，泰定四年进士。第九卷有《送燮元普序》，即其人也。所编虽不足尽徯斯之著作，然师弟相传，得诸亲授，终较他本为善。观《元诗选》所载《秋宜集》中，《晓出顺承门有怀太虚绝句》曰：“步出城南门，遥望江南路。前日风雪中，故人从此去。”乃割裂汉乐府半首为徯斯之诗，则所收必不甚精矣。

##### 《翠寒集》一卷（浙江巡抚采进本）

> 	元宋无撰。无字子虚，苏州人，尝举茂才不就。是集前有《自序》，又有元贞乙未《赵孟頫序》、延祐庚申《冯子振序》。然卷末有《题孟頫遗墨诗》，不应有《孟頫序》。以《自序》考之，盖此本为无晚年自定，子振为序而刻之。孟頫所序，乃其少作。以其名重，仍刊以冠集耳。《子振序》仿李中《碧云集》序例，摘录其佳句甚悉。所举如《古研歌》之“神娲蹋云去补天，留下一团焦黑烟”，殆粗獷不复成语。又如“杨柳昏黄晚西月，梨花明白夜东风”之句，亦欠自然。

> 	然其他品题，大抵精当。统观其集，七言古体纯学李贺、温庭筠，时有隽语。乐府短章，往往欲出新意，而反失之纤。五言律诗、五言长律最为擅长，七言绝句次之，七言律诗又次之。五言古诗集中惟《建业怀古》一首，亦仅如拗体律诗。

> 	句句对偶，特平仄不谐耳。盖才所不近，避而不作也，亦可谓善用其短矣。

##### 《桧亭集》九卷（浙江鲍士恭家藏本）

> 	元丁复撰。复字仲容，天台人。延祐初游京师，与杨载、范梈同被荐，而复辞不就。放情诗酒，浪迹江淮间。凡三徙居，晚乃侨寓於金陵之城北。平生所作不下数千篇，脱稿即弃去，故多所散佚。其婿饶介之及其门人李谨之各据所得，蒐辑成帙。介之所编称《集》，谨之所编称《续集》，今皆未见其本。此本乃至正十年南台监察御史张惟远合二集编为九卷，刊於集庆学舍者。其称《桧亭》，盖以所居有双桧，复日哦诗其下，因以为名。集中有《次韵介之双桧亭诗》，即其地也。复诗不事雕琢，而意趣超忽，自然俊逸。其才气横溢，魏文帝所谓笔墨之性殆不可胜者，几乎近之。偶桓《乾坤清气集》多录其诗，如《饯赵公子》、《送王伯庸》、《郭生生子》诸诗，字句或有小异，殆由传本各殊。又兰堂上人之《金陵因寄宪府张使君》诸诗，此集不载，则遗稿散落人间，饶介之等偶然未见者矣。

##### 《伊滨集》二十四卷（永乐大典本）

> 	元王沂撰。沂字思鲁，先世云中人，徙於真定。父元父，官至承事郎，监黄池税务。马祖常《石田集》有所作《元父墓碣铭》，叙其家世甚详，而沂始末不概见。今以集中所自述与他书参考之，尚可得其大略。据马祖常《碣铭》，称与沂同榜，则当为延祐初进士。据集中《送李县令序》，则尝为临淮县尹。据《义应侯庙记》，称延祐四年佐郡伊阳，考《地理志》，伊阳在嵩州，则尝为嵩州同知。又诗中有“纶巾羽服卧伊滨”之句，则集名《伊滨》，亦即起於此时。据《祀南镇》、《北岳》诸记，则至顺三年尝为国史院编修官。据《送瞿生序》及《胡节母诗序》诸篇，则元统三年尝在国子学为博士。据《送余阙序》称元统初佐考试，见阙对策云云，则尝入试院同考，而余阙实为所得士。据《祀西镇记》、《御书跋》诸篇，则至元六年尝为翰林待制，并尝待诏宣文阁。又《宋》、《辽》、《金》三史成於至正五年，而书前列修史诸臣，有“总裁官中大夫礼部尚书王沂”之名，则是时已位至列卿。其后迁转，遂不可考，疑即致仕以去。然集中《壬寅纪异诗》，有“壬寅仲春天雨雹，南平城中昼惊愕。自从兵革十年来，澒洞风尘亘沙漠”之句。又《邻寇逼境仓皇南渡诗》，有“邻邑举烽燧，长驱寇南平。中宵始闻警，挈家速远行”之句。又有《寓吉安林塘避桃林兵警诗》。壬寅为至正二十二年，正中原盗起之时。距沂登第已五十载，尚转侧兵戈间，计其年亦当过七十矣。沂历跻馆阁，多居文字之职。庙堂著作，多出其手。与傅若金、许有壬、周伯琦、陈旅等俱相唱和。故所作诗文，舂容和雅，犹有先正轨度。惜其名不甚著，集亦绝鲜流传，选录元诗者并不能举其名氏。今从《永乐大典》中裒掇编次，釐为二十四卷。庶梗概尚具，不致遂就湮没焉。

##### 《渊颖集》十二卷、《附录》一卷（两江总督采进本）

> 	元吴莱撰。莱字立夫，浦阳人。延祐中复科举之制，以《春秋》贡於乡，试礼部不第。后以荐署饶州路长芗书院山长，未行而卒。年仅四十四。其门人金华宋濂等私谥为渊颖先生。据其谥议，取经义玄深为渊，文词贞敏为颖也。莱与黄溍、柳贯并受业於宋方凤，再传而为宋濂，遂开明代文章之派。故年不登中寿，身未试一官，而在元人中屹然负词宗之目，与溍、贯相埒。遗稿甚夥，濂为摘其有关学术议论之大者，编为斯本，青田刘基序之。碑文、谥议一卷，别为《附录》。张纶《林泉随笔》曰：“吴立夫《谕倭书》，盖其十八岁所作，规模仿司马相如《谕蜀》文。其末所述谕其王之言，虽古之辨士，莫能过也。其他《大游》、《观日》两赋，与夫《形释》、《泰誓论补》、《牛尾歌》等篇，皆雄深卓绝，真先秦、先汉间作者。”黄溍亦称其文崭绝雄深，类秦汉间人。皆未免溢量。

> 	胡助谓“他人患其浅陋，而莱独患其宏博”，斯为笃论矣。王士祯《论诗绝句》有曰：“铁崖乐府气淋漓，渊颖歌行格侭奇。耳食纷纷说开宝，几人眼见宋元诗。”实举以配杨维桢。而其所选七言古诗，乃录莱而不录维桢。盖维桢为词人之诗，莱则诗人之诗，恃气纵横，与覃思冶炼门户固殊。士祯《论诗绝句》作於任扬州推官时。而《古诗选》一书，则其后来所定，所见尤深也。

##### 《黄文献集》十卷（浙江鲍士恭家藏本）

> 	元黄溍撰。溍有《日损斋笔记》，已著录。其文原本经术，应绳引墨，动中法度。学者承其指授，多所成就。宋濂、王祎皆尝受业焉。《濂序》称所著《日损斋稿》二十五卷，溍殁后县尹胡惟信锲梓以传。又有危素所编本为二十三卷。今皆未见。此本乃止十卷。前有嘉靖辛卯《张俭序》，称旧本颇阙失，且兼载其一时泛应异端之求者，恐非公意也。索世家得善本，及公所为笔记一编，稍加删定，付建瓯尹沈璧、陈珪重梓以传云云。则俭已有所刊削，非濂所序之本。

### 首题“虞守愚、张俭同校”一行，又题“温陵张维枢重选，会稽王廷曾补订”一行。则二人又有所窜易，并非俭所刻之本。卷数不同，有自来矣。明人诞妄，凡古书经一刊刻。必遭一涂改。数变之后，遂失其真，盖往往如此。然有所私损，未必有所私益。虽残阙不完，尚可见溍之崖略也。

##### 《圭斋集》十五卷、《附录》一卷（江西巡抚采进本）

> 	元欧阳玄撰。玄有《拯荒事略》，已著录。玄平生三仕成均，两为祭酒，六入翰林，三拜承旨。凡朝廷高文典册，多出其手。揭徯斯作玄集序，称有曰诗流者三卷、曰钅公中者十卷、曰驱烟者十五卷、曰强学者十卷、曰述直者三卷，其门人王师模所编。明宋濂《序》则谓原集一百馀册，皆毁於兵，惟存辛卯至丁酉七年之作二十四卷，其孙祐持编录之。此本诗赋四卷、文十一卷、附录一卷，题宗孙铭镛编集，又非祐持之旧矣。孔齐《至正直记》曰：“欧阳玄作文，必询其实事而书，未尝代世俗夸诞。”时人谓文法不及虞集、揭徯斯、黄溍，而事实不妄则过之。然宋濂称其文“如雷电恍惚，雨雹交下，可怖可愕，及乎云散雨止，长空万里，一碧如洗”，实亦未减於三人也。虞集《道园学古录》有《送玄谒告还浏阳诗》曰：“忆昔先君早识贤，手封制作动成编，交游有道真三益，翰墨同朝又十年。”盖集父教授於潭州，见玄文大惊，手封一帙寄集曰：“他日当与汝并驾齐驱，故集诗云然。”然则玄发轫之初，声价已与集相亚矣。

##### 《待制集》二十卷、《附录》一卷（浙江鲍士恭家藏本）

> 	元柳贯撰。贯字道传，浦江人。大德四年荐为江山县教谕。延祐四年授湖广儒学副提举。六年改国子助教。至治元年迁博士。泰定元年迁太常博士。三年出为江西儒学提举。至正元年擢翰林待制，兼国史院编修官，仅七月而卒。故世称“柳待制”焉。事迹附载《元史黄溍传》。贯虽受经於金履祥，其文章轨度则出於方凤、谢翱、吴思齐、方回、龚开、仇远、戴表元、胡长孺，其史学及掌故旧闻则出於牟应龙，具见宋濂所作行状中。学问渊源，悉有所受。故其文章原本经术，精湛闳肆，与金华黄溍相上下。早年不自存稿。年四十馀北游燕，始集为《游稿》。其后有《西雝稿》、《容台稿》、《锺陵稿》、《静俭斋稿》、《西游稿》、《蜀山稿》。至正十年，余阙得稿於贯子卣，以濂及戴良皆贯门人，属其编次。凡得诗五百六十七首、文二百九十四首，勒为二十卷。阙及危素、苏天爵各为之序，濂为之后记。《天爵序》又称有《别集》二十卷，今未见其传本。

> 	考《濂记》称尚馀诗九百七首、文二百四十八首，讠誊为二十卷，授先生子卣藏之。盖删汰之馀，本未刻也。以数计之，诗仅存十之四，文仅存十之六，宜其简择之精矣。《附录》一卷，杂录、诰敕、祭文、像赞、行状、墓表之属，不知何人所编。卷首亦题曰柳贯著，其谬陋可想。又墓表今在黄溍集中，而题曰戴良记，舛驳尤甚。以所记较史为详，尚可考贯之始末，姑仍其旧本存之云尔。

##### 《闲居丛稿》二十六卷（江苏巡抚采进本）

> 	元蒲道源撰。道源字得之，号顺斋，世居眉州之青神，徙居兴元。初为郡学正，罢归。皇庆中徵为国史院编修官，进国子博士，年六十矣。越岁复引疾去。

> 	后十年召为陕西儒学提举，不就。迹其生平，恬於仕宦，大抵闲居之日为多。故其子机裒辑遗文，题曰《闲居丛稿》。凡诗赋八卷、杂文乐府十八卷。诗文俱平实显易，不尚华藻。黄溍为之序，称“国家统一海宇，士俗醇美，一时鸿生硕儒所为文，皆雄深浑厚，而无靡丽之习。承平滋久，风流未坠。皇庆、延祐间，公以性理之学施於台阁之文。譬如良金美玉，不假锻炼琱琢，而光耀自不可掩”云云，亦言其文之真朴也。盖元大德以后，亦如明宣德、正统以后，其文大抵雍容不迫，浅显不支。虽流弊所滋，庸沓在所不免，而不谓之盛时则不可。顾嗣立《元诗选》引溍此文，谓当时风尚如此，可以观世运焉。斯言允矣。

##### 《所安遗集》一卷（编修汪如藻家藏本）

> 	元陈泰撰。泰字志同，别号所安，长沙茶陵人。延祐二年进士。除龙泉县主簿。栖迟薄宦，惟以吟咏自適，竟终於是官。其著作亦未成集。至其曾孙朴，始裒辑以成此编，故曰“遗稿”。明成化中，其来孙铨等重刊。卷末有旧题六字云：“后段蠹损，惜哉！”则并朴所缉亦非完本也。泰与欧阳玄同举於乡，以《天马赋》得荐。考官批其卷曰：“气骨苍古，音节悠然，天门洞开，天马可以自见矣。”

> 	今赋与批词俱载集首。后玄跻膴仕，文章震耀一世。泰集乃几几不传。今观所作七言歌行居十之七八，大致气格近李白，而造句则多类李贺、温庭筠。虽或不免奔轶太过，剽而不留。又不免时伤粗獷，不及玄之风规大雅具有典型。要其才气纵横，颇多奇句，亦自有不可湮没者。久晦而终传於世，亦有由矣。

##### 《至正集》八十一卷（河南巡抚采进本）

> 	元许有壬撰。有壬字可用，汤阴人。延祐二年进士。历官集贤大学士、中书左丞，兼太子左谕德，致仕。卒谥文忠。事迹具《元史》本传。有壬立朝五十年，三入政府。於国家大事，侃侃不阿，多有可纪。文章亦雄浑闳肆，餍切事理，不为空言，称元代馆阁钜手。所著《至正集》，本一百卷。据其弟有孚《圭塘小稿序》云：“门生集录缮写方毕，先生捐馆。犹子太常博士桢，忽遭起遣，仓皇之际，轻身南行。书籍弃掷，稿亦俱亡。”是其集自有壬既殁，即已沦佚无传。明弘治间，其五世孙容刊行《圭塘小稿》时，亦未之见。故叶盛《水东日记》载容尝言先公《至正集》一百卷，遗失久矣。闻杨少师尝收有副本，就叔简少卿求之。

> 	少卿云：“书籍在泰和，有无未可知也。”此本不知何时复出，而尚阙其十九卷。

> 	据黄虞稷《千顷堂书目》所载，卷数正同。盖相传只有此本，其即杨士奇家所藏欤。中如笺表、传状、书简诸体并阙，又有录而失其辞者，诗十一篇，乐府八篇。

> 	《有孚序》又称其论天下事，嘉言谠论，见《至正集》。而此本疏稿实无一篇，则其散佚者亦复不少。然观《元史》本传，载有壬於泰定初言特扪德尔之子索南与闻大逆，乞正典刑；平章政事赵世延受祸尤惨，为辨冤复职；及上正始十事诸大端；皆见是集《公移类》中，亦足窥见崖略。而其论特克什之妹勿令汙染宫壸，更人所难言。本传顾未之及，是尤可以补史阙矣。

##### 《圭塘小稿》十三卷、《别集》二卷、《续集》一卷、《附录》一卷（浙江鲍士恭家藏本）

> 	元许有壬撰。其《小稿》为有壬所自辑。至正庚子，其弟有孚录而序之，所谓即《至正集》而不具录者也。迨有壬既殁。集本散亡。而有孚所携此本独存，因重加编次，得诗文二百四十三首，釐为十三卷。又辑尝寄有孚诗文八十五篇，缑献可所收《文过集》及林虑记游诗文九十三篇，为《别集》二卷。其残编断简，得於倚尖野人家者为《外集》一卷。有孚复为之序，题屠维作噩二月。乃洪武二年己酉，在元亡之后矣。子孙世藏其书。宣德间，复失其《外集》。成化己丑，其五世孙南康知府容始校正刊行，而以家乘载志文、祭文及有孚等倡和之作编为《续集》一卷，附之於末。叶盛《水东日记》曰：“相台许可用中丞，文章表著一时，有盛名，今世所见者可数耳。”耿好问言其裔孙容尚藏文集若干卷，惜乎不得见之。即此本也。其后《至正集》复出於世，而阙佚未全。今以两书校核，虽大略相同，亦互有出入。如《忍经春秋经说》、《成中丞诗》诸序，《雪斋书院》、《龙德宫》、《上清储祥宫》、《河南省左右赞治堂》、《辽山县儒学》诸记，《武昌万寿崇宁宫》、《林州同知孙承事怯烈公神道》诸碑，皆《至正集》所无，而独见於此本。又《别集》中长短句，《至正集》未载者亦二十三阕。其他异同详略甚多。以其为有壬手订原本，又经有孚排定，视集本之晚出者较为精详。故并著於录，以备参证焉。

##### 《礼部集》二十卷、《附录》一卷（两淮盐政采进本）

> 	元吴师道撰。师道有《战国策校注》，已著录。其集原名《兰阴山房类稿》。

> 	此本题曰“礼部”者，盖师道致仕以后，授奉议大夫礼部郎中，以所进之官名之也。（考张枢撰《师道墓表》，杜本撰《师道墓志》，皆称致仕后授奉议大夫礼部郎中，而宋濂所作《墓碑》，则称以礼部郎中致仕，《元史》本传亦同。盖《元史》即濂所撰，故与碑合。然枢与本皆师道旧友，不应有误，或濂记录未真也。）凡诗九卷、文十一卷，流传颇鲜。此本乃新城王士祯写自昆山徐秉义家，因行於世。师道少与许谦同师金履祥。所著有《易杂说》二卷、《书杂说》六卷、《诗杂说》二卷、《春秋胡氏传附正》十二卷，於经术颇深。所补正鲍彪《战国策注》，及所撰《敬乡录》，於史事亦颇有考证。又与黄溍、柳贯、吴莱相与往来倡和，故诗文具有法度。其文多阐明义理，排斥释、老，能笃守师传。其诗则风骨遒上，意境亦深，褎然升作者之堂，非复仁山集中格律矣。盖其早年本留心记览，刻意词章；弱冠以后，始研究真德秀书。故其所作，与讲学家以馀力及之者，迥不同耳。

##### 《积斋集》五卷（永乐大典本）

> 	元程端学撰。端学有《春秋三传辨疑》，已著录。其文集《元史》本传不载，世亦未见传本，惟《文渊阁书目》有之。今检勘《永乐大典》各韵中，尚颇散见一二。考曹安《谰言长语》，记欧阳玄为浙省考官，本房得《四灵赋》一卷，词意高迥。覆考官谓非赋体，欲黜之。玄争之力，且曰：“其人赋场如此，经义必高。”督掌卷官取其本经，则伟然老成笔也。及拆卷，乃程端学。欧阳玄作《端学墓志》，亦称“至治癸亥，浙闱秋试第二场《四灵赋》，词气高迥，因得与选。”

> 	则端学以是赋得名，必载集中。今所存仅《阳燧赋》一篇，而是赋已佚，则散亡亦多矣。谨掇拾残剩，釐为诗一卷、文四卷，以备元人之一家。端学之说《春秋》，勇於信心，而轻於疑古，颇不免偏执胶固之弊。然其人品端谨，学术亦醇，故其文结构缜密，颇有闳深肃括之风。故曹安又记其会试经义策冠场，考官白宰相曰：“此卷非三十年学问不能成。”盖根柢既深，以理胜而不以词胜，故与雕章绘句者异焉。诗尚沿南宋末派。观墓志称端学泰定初扈跸上都，时虞集为国子司业，深相器重，而不甚见两人唱和之作。则端学不以是擅长，亦可见矣。

##### 《燕石集》十五卷（浙江巡抚采进本）

> 	元宋褧撰。褧字显夫，大都人。泰定元年进士。历官翰林直学士，兼经筵讲官。谥文清。褧博览群籍，与兄本后先入馆阁，并有集行世，时人以“大宋”、“小宋”拟之。褧集为其侄太常奉礼郎彍所编。凡诗十卷、文五卷。首载至正八年御史台咨浙江行中书省刊行咨呈一道，欧阳玄、苏天爵、许有壬、吕思诚、危素五《序》，末附谥议、墓志、祭文、輓诗。又有洪武中何之权、吕荧二《跋》。盖犹旧本。《欧阳玄序》称其诗“务去陈言，燕人凌云不羁之气，慷慨赴节之音，一转而为清新秀伟”。《苏天爵序》称其诗“清新飘逸，间出奇古，若卢仝、李贺”。《危素序》则称其“精深幽丽，而长於讽谕”。核其所说，亦约略近之。至其词藻焕发，时患才多。句或不检，韵成牵缀。如《正献公坟所寒食诗》，有“高坟白打钱”句。案韦庄诗“上相间分白打钱”，非纸钱也。张女輓诗，却是“贞魂埋不得”句。《序》称其女工於属对，十岁而夭。案李商隐诗“万古贞魂倚暮霞”，非十岁未字之女也。如斯之类，大抵富赡之过。贪多务得，遂不能刮垢磨光。然武库之兵，利钝互陈。论其大体，足为一家，固不以字句累之矣。其文为作诗之馀事，然温润而洁净，亦不失体裁焉。

##### 《秋声集》四卷（两淮马裕家藏本）

> 	元黄镇成撰。镇成有《尚书通考》，已著录。其集据顾嗣立《元诗选》称原本十卷，又载有《郑潜序》。此本仅存四卷，又惟镇成《自序》一篇，而不载《潜序》，似非完帙矣。王士祯《居易录》称其《秋风》一首、《秋山小景》一首、《五曲精舍》一首，以为具有风调。今观其集，大抵边幅稍狭，气味稍薄，盖限於才弱之故。然近体出以雅洁，古体出以清省，亦复善用其短。故格韵楚楚，颇得钱、郎遗意。较元代纤秾之体，固超然尘壒之外也。《闽书》称镇成至正中筑室城南，号南田耕舍。部使者屡荐之，不就。似乎高隐之士。《郑潜序》则称其有所激而鸣其不平。今考集中《南田耕舍诗序》言：“赋者率拟之於老农，人各有志，同床而不相察。”其第二首云：“种田南山下，土薄良苗稀。稊稗日以长，荼蓼塞中畦。路逢荷人，相顾徒嗟咨。我欲芟其芜，但念筋力微。终焉鲜嘉穀，何以奉年饥。谁令恶草根，亦蒙雨露滋。岂无力耕士，悠悠兴我思。”

> 	则镇成盖遭逢乱世，有匡时之志而不能行，乃有托而逃。故诗多忧时感事之语。

> 	《潜序》为知其心，徒以为恬退之士，未足罄所抱矣。

##### 《雁门集》三卷、《集外诗》一卷（江苏巡抚采进本）

> 	元萨都剌撰。萨都剌字天锡，号直斋。其祖曰思兰不花，父曰阿鲁赤，以世勋镇云代，居於雁门。故世称雁门萨都剌，实蒙古人也。旧本有《干文传序》，称萨都剌者，译言济善也。（案萨都剌蒙古语结亲也，此云济善，疑文传以不谙译语致误，今姑仍原文，而附订於此。）则本以蒙古之语连三字为名。而集中《溪行中秋玩月诗》，乃自称为萨氏子，殊不可解。又孔齐《至正直记》，载萨都剌本朱姓，非阿鲁赤所生。其说不知何据。岂本非蒙古之人，故不谙蒙古之语，竟误执名为姓耶。疑以传疑，阙所不知可矣。据所《自序》，称始以进士入官为京口录事长，南行台辟为掾。继而御史台奏为燕南架阁官，迁闽海廉访知事，进河北廉访经历。《干文传序》则称其登泰定丁卯第。应奉翰林文字，除燕南经历，升侍御史。於南台以弹劾权贵，左迁镇江录事宣差，后陟官闽宪幕。与《自序》稍有不同。然《自序》当得其实也。虞集作《傅若金诗序》，称进士萨天锡最长於情，流丽清婉。今读其集，信然。杨瑀《山居新语》尝辨其宫词中“紫衣小队”诸语，及《京城春日诗》中“饮马御沟”之语为不谙国制。其说良是。然《骊山诗》内误用荔枝，亦何伤杜牧之诗格乎。集本八卷，世罕流传。毛晋得别本刊之，并为三卷。后得荻匾王氏旧本，乃以此本未载者别为《集外诗》一卷，而其集复完。其中《城东观杏花》一诗，今载《道园学古录》中，显为误入。则编类亦未甚确。然八卷之本，今不可得。故姑仍以此本著录。《晋跋》又称尚有无题七言八句百首，别为一集，惜其未见。今距晋又百馀载，其存佚益不可知矣。

##### 《杏亭摘稿》一卷（浙江鲍士恭家藏本）

> 	元洪焱祖撰。焱祖字潜夫，歙县人。是集前有《危素序》，称为徽州路休宁县尹致仕。而叙其仕履乃曰年二十六为平江路儒学录，浮梁州长芗书院山长，绍兴路儒学正，调衢州路儒学教授，擢处州路遂昌县主簿。天历元年年六十二致仕。

> 	乃不云其为县尹。考《宋濂序》，称其自儒官起家，四转而为遂昌主簿，遂以休宁县尹致其仕。盖是时犹沿宋例，致仕者率进一官使归，实未尝任是职也。焱祖尝作《罗愿尔雅翼音释》，至今附愿书以行。又有《续新安志》十卷，亦继愿《新安志》而作。盖亦博洽之士。是集为其子浦江尉在所编。其所居有银杏树，大百围。焱祖尝以“杏亭”自号，因以名集。其诗以古近体分列。然五言律下注曰“长律附”，不从高棅称排律。七言律下注曰“拗律附”，亦宋人之旧名。

> 	盖犹当日原本，未遭明人窜乱者也。其诗虽纯沿宋调，而尚有石湖、剑南风格，抗衡於虞、杨、范、揭诸家则不足，以视宋季江湖末派则蝉蜕於泥滓之中矣。

##### 《安雅堂集》十三卷（两淮马裕家藏本）

> 	元陈旅撰。旅字众仲，莆田人。以荐为闽海儒学官。中丞马祖常奇之，与游京师，又为虞集所知。平章事赵世延引为国子助教。考满再任。后出为浙江儒学提举。又召入为应奉翰林文字。至元元年迁国子监丞。越二年卒於官。事迹具《元史儒学传》。其集见於本传者十四卷。此本仅十三卷，乃其子籥所编。有张翥、林泉生二《序》，一作於至正九年，一作於十一年。目次与焦竑《经籍志》相合。殆本传笔误，以“三”为“四”欤。史称其文典雅峻洁，必求合於古作者，不徒以徇世好。又称虞集见所作，有“我老将休，付子斯文”之语。《张翥序》亦称天历、至顺间，学士虞公以文章擅四方，其许与君特厚，君亦得相与薰濡，而法度加密。盖纪实也。苏天爵辑《元文类》，其时作者林立，而不以序属诸他人，独以属旅，殆亦知其文之足以传信矣。

##### 《傅与砺诗文集》二十卷（江苏巡抚采进本）

> 	元傅若金撰。若金初字汝砺，揭徯斯为改字与砺，江西新喻人。曹安《谰言长语》记其少年家酷贫，以织席为生。又改业为针工。后有所激，乃读书，诗文遂脍炙人口。用以勉人之自砺，则亦奇士也。其诗法授於同郡范梈。虞集、宋褧以异材荐，佐使安南。归除归广州文学教授。至正三年卒，年仅四十。所著诗集有《初稿》、《南征稿》、《使还新稿》、《牛铎音》等编，范、虞诸人皆尝为之序。至正间，其弟若川汇鋟之，名《清江集》。明洪武中，又刻其文集十一卷，《附录》一卷。今诗文总为一编，不知何人所并也。揭徯斯称每读与砺诗，如复见范德机。德机七言歌行胜，与砺五言古律胜，馀亦相伯仲。王士祯《居易录》则称其歌行得老杜一鳞片甲，七律亦有格调。与徯斯论小异。当以士祯之说为然。古文盖其馀事，然亦和平雅正，无棘吻螫舌之音。虽不能凌跨诸家，要亦一时之隽才矣。

##### 《瓢泉吟稿》五卷（永乐大典本）

> 	元朱晞颜撰。考元代有两朱晞颜。其一为作《鲸背吟》者。其一为长兴人，字景渊，即著此稿者也。晞颜始末不甚可考。惟《吴澄集》有晞颜父文进《墓表》，载及晞颜，称其能诗文而为良吏，亦不详其为何官。今以集中诗考之，则初以习国书被选为平阳州蒙古掾。又为长林丞，司煮盐赋。又曾为江西瑞州监税。盖以郡邑卑吏终其身者。其集藏书之家罕见著录。惟焦竑《国史经籍志》载有《瓢泉集》四卷，而世无传本。顾嗣立录元诗三百家，亦不及其名。今据《永乐大典》所载，抄撮编次，釐为诗二卷、诗馀一卷、文二卷。又牟巘、郑僖《原序》二首尚存，仍以弁诸卷首。集中所与酬赠者为鲜于枢、揭徯斯、杨载诸人。故耳目薰濡，具有法度。所作虽边幅稍狭，而神理自清。《牟巘序》所称拟古之作，今具在集中。颇得汉魏遗意，异乎以割剥字句为工。其杂文亦刻意研练，不失绳墨。

> 	惟郑僖所赏麯生、菊隐二传，沿毛颖革华之体，自罗文、叶嘉以来已为陈因之窠臼。僖顾以奇赡许之，殆所谓士俗不可医矣。

##### 《筠轩集》十三卷（安徽巡抚采进本）

> 	元唐元撰。元字长孺，歙县人。泰定丁卯，以文学授平江路学录。再任建德路分水县教谕。以徽州路学教授致仕卒。集中《朱克用总管诗会序》，作於至正乙酉，自题七十七岁。则当生於宋咸淳五年己巳。始终皆当元盛时，故所作多和平温厚之音。又尝著《易大义》、《见闻录》诸书，於经术颇深。故议论亦不诡於正。据朱文选行状，元有《敬堂杂著》、《思乐杂著》、《吴门杂著》、《分阳杂著》、《金陵杂著》、《老学藂稿》几七千篇，分为五十卷。乃其子桂芳手辑，故集中间有桂芳题识。此本为程敏政编入《唐氏三先生集》者，仅诗稿八卷、文稿五卷，殊非其旧。观其裔孙泽请汪抑之作序启中，亦谓兵燹之馀，十存二三。

> 	则此集亦蠹蚀零落，幸而得存矣。惟元以乡校终身，未尝一官台阁，而集中有《扈从氵栾阳清暑》四诗，又有《玉堂夜直诗》，及《察罕淖尔》、《李陵台》诸诗，未喻其故，或误收他人之作欤？

##### 《俟菴集》三十卷（两淮马裕家藏本）

> 	元李存撰。存字明远，更字仲公，安仁人。少博涉典籍，喜为文章。后从上饶陈立太传陆九渊之学，遂尽焚所著书。其论学以省察本心为主。其论文谓唐、虞所有之言，三代可以不言。三代所有之言，汉、唐可以不言。未有六经，此理无隐。前古圣贤，直形容之而已，恶能有所增损。皆陆氏义也。然存所学笃实，非金谿流派堕於玄渺，并失陆氏本旨者比。故其诗文皆平正醇雅，不露圭角，粹然有儒者之意。是集为其子卓所编。凡诗十一卷、文十九卷。前有永乐乙酉《邹济序》，及危素所作《墓志》。末附虞集书一首。案《道园学古录》有《送李彦方闽宪诗序》曰：“近日晚学小子，不肯细心读书穷理，妄引陆子静之说以自欺自弃。至欲移易章句，直斥程、朱之说为非，此亦非有见於陆氏者也。特以文其猖狂不学以欺人而已。此在王制之必不容者也。闽中自中立之归，已有道南之叹。

> 	仲素、愿中至於元晦，端绪明白，皆在闽中。不能不於彦方之行发之。去一赃吏，治一弊政，不如此一事有以正人心”云云。其言褊躁，与陆氏学派若不戴天。而与存书乃深相推挹，岂非以其人重之欤？亦足见元儒敦朴，无门户之成见也。

##### 《滋溪文稿》三十卷（两淮马裕家藏本）

> 	元苏天爵撰。天爵有《名臣事略》，已著录。所作有《诗稿》七卷、《文稿》三十卷。其《诗稿》，《元百家诗》尚录之，今未见其本。此为其《文稿》三十卷，乃天爵官浙江行省参政时，属掾高明、葛元哲所编。元哲字廷哲，临川人，以乡贡第一人举进士。赵汸《东山存稿》中有《别元哲序》一篇，载其行履甚详。高明字则诚，永嘉人，登进士第，调官括苍郡录事。赵昉又有《送高则诚归永嘉序》，即其人也。天爵少从学於安熙。然熙诗文粗野不入格，天爵乃词华淹雅，根柢深厚，蔚然称元代作者。其波澜意度，往往出入於欧、苏，突过其师远甚。至其序事之作，详明典核，尤有法度。集中碑版几至百有馀篇，於元代制度人物，史传阙略者多可藉以考见。《元史》本传称其“身任一代文献之寄”，亦非溢美。虞集《赋苏伯修滋溪书堂诗》有曰：“积学抱沉默，时至有攸行。抽简鲁史存，采诗商颂并。”盖其文章原本，由沉潜典籍，研究掌故而来，不尽受之於熙也。

##### 《青阳集》四卷（编修励守谦家藏本）

> 	元余阙撰。阙字廷心，一字天心，色目人。世居武威。以父官合肥，遂家焉。

> 	元统元年进士。累官淮南行省左丞，分守安庆。陈友谅陷城，自刭死。赠行省平章，谥忠宣。事迹具《元史》本传。阙以文学致身，於五经皆有传注。篆隶亦精緻可传。而力障东南，与许远、张巡后先争烈。故集中所著，皆有关当世安危。

> 	其《上贺丞相》四书，言蕲、黄御寇之策，尤为深切。使阙计果行，则友谅之能陷江东西否，尚未可知也。其第二书谓往时泰不华、蛮子海牙并力攻蕲、黄，贼几就灭。忽檄散各军，止有卜颜帖木儿驻札兰溪。盗之复陷沿江诸郡，实人谋不臧。证以卜颜帖木儿本传，知丞相托克托虽有功於江淮，而实阶乱於蕲、黄之地。

> 	又第四书曰，兰溪之功，卜颜帖木儿平章为最，蛮子海牙中丞特因之成事。《卜颜帖木儿传》亦采用之。则又是非之公，足以信诸后代者也。其诗以汉魏为宗，优柔沈涵，於元人中别为一格。胡俨《杂说》曰：“初危太朴以文学徵起，士君子皆想望其风采。或问虞文靖公曰：‘太朴事业当何如？’曰：‘太朴入京之后，其词多夸，事业非所敢知。必求其人，其余阙乎。’问何以知之，曰：‘集於阙文字见之。’后阙竟以忠义显。乃知前辈观人，自有定鉴”云云。然则文章虽阙之馀事，而心声所发，识度自殊，亦有足觇其生平者矣。

##### 《鲸背吟集》一卷（编修汪如藻家藏本）

> 	旧本题元朱晞颜撰。前有《自序》，署其字曰名世。末又有《自跋》。《序》称至元辛卯，泛海至燕京，舟中成七言绝句三十馀首，诗尾各以古句足之。其末章云：“早知鲸背推敲险，悔不来时只跨牛。”因名《鲸背吟》。曹学佺编入《十二代诗选》中。长洲顾嗣立编《元百家诗》，据赵孟頫所作《宋无翠寒集序》，谓无旧以晞颜字行。先世自晋陵迁吴，冒朱姓。至元中，其父领征东万户案牍，当行病痿，无匄以身代，遂入海。经高丽诸山，未尝废吟咏，《鲸背吟》正其时作。然《序》称偶托迹於曹科，未忘情於笔砚。缘木求鱼，乘桴浮海。与代父入征东幕府，情事渺不相涉。与《孟頫序》所称，西溪王公以茂才举之，辞不就者亦不合。又不知其何故矣？疑以传疑可也。

##### 《近光集》三卷、《扈从诗》一卷（江苏巡抚采进本）

> 	元周伯琦撰。伯琦有《六书正讹》，已著录。当顺帝时，伯琦以文章知遇，出入禁廷。因别裒录所作，为此二集。《近光集》乃后至元八年庚辰由国史院编修擢翰林修撰，同知制诰。至正元年辛巳，为授经郎经筵译文官。二年壬午，为帘内官。四年甲申，升监书博士。五年乙酉，改崇文监丞，迄於出为海北广东道肃政廉访使。凡五年之诗。《扈从诗》则至正十二年壬辰，由翰林直学士兵部侍郎拜监察御史，扈从上京之作也。《近光集》中述朝廷典制为多，可以备掌故。

> 	《扈从诗》中记边塞闻见为详，可以考风土。而伯琦文章淹雅，亦足以摹写而叙述之。溯元季之遗闻者，此二集与杨允孚《氵栾京百咏》亦略具其梗概矣。

##### 《经济文集》六卷（浙江鲍士恭家藏本）

> 	元李士瞻撰。士瞻字彦闻，先世新野人，徙居荆门。至正初，中大都路进士。

> 	中书辟充右司掾，除刑部主事。累官户部尚书，出督福建海漕，就拜行省左丞。

> 	召入为参知政事，改枢密副使，拜翰林学士承旨，封楚国公。以至正二十七年卒。

> 	《元史》不为立传。惟《顺帝本纪》载：“至正二十二年，枢密副使李士瞻上疏极言时政。凡二十事。”具列其目，大抵当时急务。盖亦谠直之士也。是集为其曾孙伸所编，所录始於为右司掾时，而迄於奉使闽中。故《元史》所载《时政疏》不在其中。然所载往来简札至七十馀通，几居全集之半。虽多属一时酬答之作，而当时朝政之姑息，兵事之乖方，藩臣之跋扈，多可藉以考见。其弥缝匡救，委曲周旋，拳拳忧国之忱，亦不在所上《时政疏》下。《元史》於顺帝时事最称疏略，存此一集，深足为考证之助。正不徒重其文章矣。

##### 《纯白斋类稿》二十卷、《附录》二卷（浙江巡抚采进本）

> 	元胡助撰。助字履信，一字古愚，婺州东阳人。始举茂才。为建康路儒学学录。历美化书院山长、温州路儒学教授。用荐再为翰林国史院编修官。秩满授承信郎、太常博士，致仕归。时至正五年也。是集乃助所自编，本三十卷。历年既久，残阙失次。明正德中，其六世孙淮掇拾散佚，重编此本。仅存赋一卷、诗十六卷、杂文三卷。又《附录》当时投赠诗文二卷。仍以《纯白斋类稿》为名，而卷帙已减三之一，非其旧本。虞集常跋其《上京纪行集》，称其龙门以后诗尤佳，今已散入集中。邓文原、吴澄尝跋其《銮坡小录》及《升学祭器文》，此本不载。

> 	则当在亡佚十卷中也。助诗文皆平易近人，无深湛奇警之思，而亦无支离破碎之病，要不失为中声。吴澄称其诗“如春兰茁芽，夏竹含箨，露滋雨洗之馀，濯濯幽媚，娟娟静好”。则形容过当，反不肖其品格矣。

##### 《圭峰集》二卷（浙江鲍士恭家藏本）

> 	元卢琦撰。琦字希韩，号立斋，惠安人。圭峰其所居地。抄本或作《圭斋集》，传写误也。至正二年进士。授州录事，迁永春县尹，改调宁德。历官漕司提举，除平阳州，命下而卒。事迹具《元史良吏传》。徐<火勃>《笔精》曰：“《圭峰集》岁久弗传，近岁惠安庄户部徵甫蒐而梓之，误入萨天锡诗六十馀首。”此本为元陈诚中所编，明万历初邑人朱一龙、福州董应举序而刻之。在庄本之前，然已多窜入他作。如五言古诗《春日思远游》，则在陈旅集中。又五言古诗中《过岭至崇安》、《送吴甫至扬州》、《题焦山方丈壁》、《秋日池上》、《度闽关》、《宿台山寺绝顶》、《早发黄河》等篇，七言古诗中《有事居庸关》、《走笔赠孟礼》、《乐陵台望月》、《夜泊钓台》、《江南乐》、《江南怨》、《雪山辞》、《崔镇阻风》、《游吴山驼峰》、《紫阳菴》、《江上闻笛》、《别友》、《寒夜闻笛》、《黯淡滩歌》、《清湖曲》、《海棠曲》、《儒有萨氏子》等篇，七言律诗中《高邮城楼晚望》、《燕将军出猎》、《寄鹤林长老》、《和王维学海南还韵》、《三衢守索题烂柯石桥》、《登镇阳龙兴寺阁》、《寄参政许可用》、《送佥宪王君实》、《金陵道中》、《再过锺山万寿寺》等篇，共三十二首，皆在萨都剌集中。至於萨都剌《溪行中秋玩月》一篇，《自序》称“余乃萨氏子”云云，班班可考。此集乃改题曰《儒有萨氏子》，《序》末又删其“至元丁丑仲秋书”一句。尤为显然作伪。不得谓之误收。盖编缉之时，务盈卷帙，以夸蒐采之富，故真赝溷淆如此也。琦官虽不高，而列名良吏，可不藉诗而传。即以诗论，其清词雅韵，亦不在陈旅、萨都剌下。编录者移甲为乙，亦非无因矣。集又载赋三篇、记六篇、志铭二篇、祭文一篇、启三篇、杂著九篇，则确出琦作，非由假借。今删其诗之妄录者，并其文录之，以存琦之真焉。

##### 《蜕菴集》五卷（浙江巡抚采进本）

> 	元张翥撰。翥字仲举，晋宁人。至元初，用隐逸荐，召为国子助教，分教上都。寻退居淮东。会修《宋》、《辽》、《金》三史，起翰林国史院编修官。累迁翰林学士承旨，致仕，加河南行省平章政事，给俸终身。事迹具《元史》本传。

> 	案金明昌、承安间，亦有张翥，字曰仲扬。刘祁《归潜志》记其“矮窗小户寒不到，一炉香火四围书”、“西风了却黄花事，不管安仁两鬓秋”诸句，称其浮艳。

> 	诸书援引，或误为一人，非也。翥尝从学於李存，传陆九渊之说。诗法则受於仇远，得其音律之奥。其诗清圆稳贴，格调颇高。近体长短句，极为当时所推。然其古体亦伉爽可诵，词多讽谕，往往得元、白、张、王之遗，亦非苟作。王士祯《居易录》曰：“蜕菴元末大家，古今诗皆有法度。无论子昂、伯庸辈，即范德机、揭曼硕未知伯仲何如。”其论当矣。史称翥遗稿不传，传者有律诗、乐府，仅三卷。王士祯则称“《蜕菴集》四卷，明洪武三年锡山郎成抄本”。此本乃朱彝尊所藏，明初释大杼手抄本，前后有来复、宗泐二人《序》《跋》。盖大杼与翥为方外交，元末翥没无嗣，大杼取其遗稿归江南，别为选次而录存之。考《元音》、《乾坤清气集》、《玉山雅集》诸书，所录翥诗尚有出此集之外者，则亦非全本也。

##### 《五峰集》六卷（编修汪如藻家藏本）

> 	元李孝光撰。孝光字季和，乐清人。隐居教授白野，泰哈布哈尝师事之。至正七年，诏徵隐士，以秘书监著作郎召。明年升文林郎、秘书监丞。所著诗文，岁久散佚。是编乃弘治甲子怀远钱杲为乐清令，访求遗稿，得全集於儒生周纶家，因俾纶编次刊版。杲自为之序，仍以《五峰集》为名。其诗文不分卷帙，但以各体分编。今定以乐府四言诗为一卷，五七言古诗为一卷，五言律诗为一卷，七言律诗为一卷，绝句为一卷，杂文为一卷。卷首别有逸文目四篇，曰《南村草堂记》，曰《郭翼迁善斋记》，曰《姚文焕书声斋集记》，曰《孝善坊记》，皆有录无书。

> 	盖传写复佚，今亦阙之。元诗绮靡者多，孝光独风骨遒上，力欲排突古人。乐府古体皆刻意奋厉，不作庸音。近体五言疏秀有唐调。七言颇出入江西派中，而俊伟之气自不可遏。中间如《赠潘九霞绝句》所云：“道士自称潘九霞，身骑黄鹤大如车。借我北窗眠一夜，酒醒共吃白丹砂。”失之粗獷者，亦间有之，然不害其风格也。杂文凡二十首，皆矫矫无凡语。杨维桢作《陈樵集序》，举元代作者四人，以孝光与姚燧、吴澄、虞集并称，亦不虚矣。末附《题朱泽民画》一首，盖古乐府之末章，误编於文集，今仍移附乐府末云。

##### 《野处集》四卷（浙江巡抚采进本）

> 	元邵亨贞撰。亨贞字复孺。杨枢《淞故述》，载其本淳安人。至正间为松江训导，占籍华亭。今考集中有《送族兄安仲还乡序》云：“至元中，大父处县君以弗终仕於宋，晦迹华亭别业，先子遂生华亭。至德间，大父归葬故里，先子弗克举家去，至今为华亭人。”则自其祖已占籍松江，枢所述犹未尽也。是编后有冯迁、汪稷二《跋》，谓其书本出上海陆深家，深之孙郯以授稷而刊行之。并所著《蛾述诗选》、《蛾术词选》为十六卷。今诗词二选世已无传，惟此本独存。

> 	共杂文六十八首。亨贞终於儒官，足迹又不出乡里，故无雄篇巨制以发其奇气。

> 	而文章大致清快，步伐井然，犹能守先民遗矩者。其诗词世不多见。陶宗仪《南村辍耕录》载所作《咏眉目沁园春词》二首，隽永清丽，颇有可观。盖所长尤在於是，惜《词选》今已久佚矣。

##### 《梦观集》五卷（浙江鲍士恭家藏本）

> 	元释大圭撰。大圭字恒白，姓廖氏，晋江人。至正间，居泉州之紫云寺。其集本二十四卷。首为《梦法》一卷、《梦偈》一卷、《梦事》一卷，次为诗六卷，次为文十五卷。所谓梦法、梦偈、梦事者，皆宗门语录，不当列之集中。其杂文亦多青词、疏引，不出释氏之本色，皆无可取。惟其诗气骨磊落，无元代纤秾之习，亦无宋末江湖蔬筍之气。吴鉴原序称其华实相副，词达而意到，不雕镂而工，去纂组而丽，屏耘锄而秀。虽朋友推奖之词，然核以所作，亦不尽出於溢美。盖石湖、剑南之馀风，犹存於方以外矣。今删除其《梦法》等卷，并删除其杂文，惟录古今体诗编为五卷。沙砾既捐，精华斯露。取长弃短，期於不失雅音。其三乘宗旨，听释氏之徒自传之，固不必为彼法计也。

##### 《金台集》二卷（江苏巡抚采进本）

> 	元乃贤撰。乃贤有《河朔访古记》，已著录。是集为危素所编。前有欧阳玄、李好文、贡师泰三《序》，作於至正壬辰。又有黄溍《题词》，作於至正庚寅。

> 	末有至正乙酉揭徯斯《跋》，至正辛卯程文《跋》、至正乙未杨彝《跋》、至正己丑泰哈布哈题字、至正戊子张起岩题诗。复有虞集诗一首，及危素一《跋》，均不著年月。《素跋》称“易之《金台前稿》，余既序之。及再至京师，又得《后稿》一卷。”则此集二卷乃合两稿编之。故集中称揭徯斯谥为“揭文安”，而集末乃有徯斯《跋》也。乃贤天才宏秀，去元好问为近。虽晚年内登翰林，外参戎幕，而仕进非所汲汲，惟以游览唱酬为事。故气格轩翥，无世俗猥琐之态。

> 	其名少亚萨都剌。核其所作，视萨都剌无不及也。

##### 《子渊诗集》六卷（永乐大典本）

> 	案《子渊诗集》散见《永乐大典》中，但题曰元人。《文渊阁书目》载之，亦不著撰人名氏。考集中有《岁尽诗》云：“照我乡关梦，相随到鄮城。”鄮故城在鄞县东，唐时析鄮置鄞、慈、奉、镇四邑，隶明州。元为庆元路。纳新《金台集》有《怀明州张子渊》七律一首，又有《依韵奉答子渊》七律二首。今倡和诗俱在集中，韵亦相符。则当为庆元路人。又《铁釜中莲诗》题下自注，叙同时并赋诸人，有“暨仲深”之语。则其名当为仲深。又有《怀兄子益在横浦诗》。

> 	以其兄字推之，则“子渊”当为其字矣。集久不传。兹分体缀辑，得诗六卷，多与乃贤、杨维桢、张雨、危素、袁华、周焕文、韩性、乌本良、斯道兄弟唱和之作，而纳新为尤夥。古诗冲澹，颇具陶、韦风格；律诗虽颇涉江湖末派，格意未高。然五言如“晓市鱼虾集，秋田笋蕨多”，“驿路随江尽，湖云类海宽”，“地通江栈阔，天入海门低”，“明月孤城柝，秋风弱客心”，“枯萑晴似雪，独鹤夜如人”。七言如“江村夜迥传金鼓，池馆秋深老芰荷”，“满面炎尘依客帽，一川离思属荷花”，“家僮解事故携酒，野鸟避人低度墙”，“北风吹沙弓力劲，落日照海旌旂寒”，“林荒乏酿茶为酒，鱼熟难赊米当钱”，“西江返照连虹影，南镇残山入雁行”，亦皆楚楚有致。其见重於当时名辈，亦有以也。

##### 《午溪集》十卷（编修汪如藻家藏本）

> 	元陈镒撰。镒字伯铢，丽水人。尝官松阳教授。后筑室午溪上，遂以“午溪”名其集。卷首题“前进士曲阜孔旸编选，前进士青田刘基校正”。有黄溍、张翥、孙炎及旸、基五人《序》。《翥序》称其学於外舅周衡。《炎序》又称其学於翥。故其诗才地虽觉稍弱，而吐言清脱，不失风调。盖渊源有所自来。前又载基、旸手柬各一通。基柬称其“体制皆佳，而近日应酬之作去其一二则纯矣”。

> 	旸柬则称其“篇篇合律而中吕，字字铿金而锵玉”。今观其集，基言为是。《基序》称《午溪集》一卷。《炎序》称二卷。《旸序》则称四百馀篇。此本十卷，岂基所欲去者，旸仍为存之乎？

##### 《药房樵唱》三卷、《附录》一卷（浙江鲍士恭家藏本）

> 	元吴景奎撰。景奎字文可，兰溪人。年三十，海道万户刘贞为浙东宪府掾，尝辟为从事。明年贞去，景奎亦归。久之用部使者荐，署兴化县儒学录，以母老辞不就。至正十五年卒於家。黄溍为志其墓，深相惋惜。是集乃其子履与其门人黄琪所编。中间五言古体皆源出白居易，七言古体间似李贺。近体亦音节宏敞，豪放自喜。宋濂为作《集序》，亦极相推挹。特编次时失於简汰。如《偶成诗》云：“挟才胜德世所薄，宁我负人天可欺。士之言行苟如此，圣经贤传将奚为。”

> 	殆刘克庄所谓有韵语录，殊不入格。其他应俗之作，亦多榛楛勿翦。是则履等辑录之过。然其菁华自在，亦不以此相掩也。

##### 《栲栳山人集》三卷（两淮马裕家藏本）

> 	元岑安卿撰。安卿字静能，馀姚人。所居近栲栳峰，故以自号。志行高洁，穷厄以终。其诗有云：“老成愧苟得，童稚羞无官。”又云：“人观所为主，结交慎攀援。”足见其坚苦自立之意。集中次韩明善《题推篷图诗》，称“坡翁仙去二百春”。以苏轼卒於建中靖国元年计之，盖当元之中叶。故上得见厉元吉，下得见危素也。是集为安卿邑人宋禧编辑。禧初名元禧，洪武间召修《元史》，曾为安卿题像，述其生平。今亦附载於集中。其诗戛戛孤往，如其为人。惟七言古诗时杂李贺、温庭筠之体。盖有元一代风气如斯。然气骨本清，究亦不同纤媚秾冶之格。顾嗣立《元诗选》曰：“安卿尝作《三哀诗》，吊宋遗民之在里中者。

> 	寄托深远，有俯仰今昔之思。”案《三哀诗》，一曰厉元吉，宋末举进士第，为乌程尉，入元不仕以终，安卿之师也；一曰高师鲁，佚其名而为安卿家三世之交，总角时曾得见之；一曰李天锡，则其里之老儒，安卿未及相识者。详其词意，前二篇为追念故交，后一篇为表章潜德。其间虽有“新亭”、“黍离”诸语，乃追叙三人之遗事，非安卿自有是感，诗语甚明。嗣立遽以思宋为说，穿凿殊甚。又集中《出门偶赋诗》有：“侧闻朝廷遗逸徵，集贤著作空盈庭。中书堂上日羊饭，世祖山河如砥平。”则身见元政渐弛，文恬武嬉，方深以国事为忧，而望以无忘祖宗之创业。岂复睠睠於宋者乎？嗣立以词害意，遂使安卿首鼠两端。今谨订正其误，俾读者无惑焉。

### 一百六十八 集部二十一

#### 别集类二十一△《梅花道人遗墨》二卷（浙江鲍士恭家藏本）

> 	元吴镇撰。镇字仲圭，自号梅花道人，嘉兴人。《嘉兴志》称其卒於明洪武中。考镇自书墓碣，称生於至元十七年庚辰，卒於至正十四年甲午。则未尝入明，《志》为舛误。又陈继儒《梅花庵集》，称镇自题墓碣为“梅花和尚之塔”。后紥木扬喇勒智所至椎冢燔椁，独镇之墓疑为僧塔，遂舍去。考紥木扬喇勒智发宋陵在至元甲申、乙酉之间，《元史》与《癸辛杂识》所记并同。是时镇方五六岁，安有预题墓碣之事。此好事者因镇明於易数，故神其说而未思岁月之颠舛。继儒摭以为说，亦疏谬也。镇以画传，初不以文章见重。而抗怀孤往，穷饿不移。胸次既高，吐属自能拔俗。旧无专集。此本题曰《遗墨》，乃其乡人钱棻捃拾题画之作，薈稡成编。其中如《题竹诗》“阴凉生砚池，叶叶秋可数。东华客梦醒，一片江南雨”一篇。考镇杜门高隐，终於魏塘，足迹未至京师，不应有“东华客梦”之句。核以高士奇《江村销夏录》，乃知为鲜于枢诗，镇偶书之，非其自作，棻盖未之详审。又镇画深自矜重，不肯轻为人作。后来假名求售，赝迹颇多，亦往往有庸俗画贾伪为题识。如题画《骷髅》之《沁园春》词。无论历代画家从无画及骷髅之事，即词中“漏泄元阳，爹娘搬贩，至今未休”诸句，鄙俚荒谬，亦决非镇之所为。又如嘉禾八景之《酒泉子》词。词既弇陋，其《序》末乃称梅花道人镇顿首。偶自作画，为谁顿首耶？即题竹佚句之“我亦有亭深竹里，也思归去听秋声”，“亦”字、“也”字重叠而用，镇亦不应昧於字义如此。凡斯之类，棻皆一例编载，未免失於决择。然伪本虽多，真迹亦在，披沙简金，往往见宝。

> 	要未可以糅杂之故，一例废斥之矣。

##### 《玩斋集》十卷、《拾遗》一卷（两淮马裕家藏本）

> 	元贡师泰撰。师泰字泰甫，宣城人。以国子生中江浙乡试。除泰和州判官，荐充应奉翰林文字。出为绍兴府推官。复入翰林，迁宣文阁授经郎。至正十四年擢吏部侍郎，除浙江都水庸田使。寻拜礼部尚书，调平江路总管。张士诚据吴，避之海上，江浙行省丞相承制授参知政事。二十年改户部尚书，命督海运。二十二年召为秘书卿，道卒。事迹具《元史》本传。明嘉靖中，李默作是集《跋》云：“予在宣州，诸生贡安国者，为言其先世礼部公流寓海宁时，自名其里曰小桃源。

> 	元命既革，宋学士景濂尝过之，公为置酒饮。夜分乃起，就卧仰药而毙。”顾嗣立《元百家诗选》，则据其门人朱鐩所作《纪年录》，及揭汯所作墓志，载至正十六年正月，张士诚陷平江，公抱印隐居吴淞江上，主钓台山长吴景文家，易姓名为端木氏，号戾契子、々翁，二十六年卒於海宁寓舍。证《默跋》所纪之诬。案《明史宋濂传》，濂乞假归省在至正二十五年乙巳。师泰没於至正二十二年壬寅，其时濂无由至海宁。且太祖称吴王在至正二十四年甲辰，称吴元年在二十七年丁未，元顺帝北趋上都在二十八年戊申七月，是为洪武元年。师泰既没於壬寅，尚在元亡前六年，何以称“元命既革”。此其后人之饰词，欲附於王蠋之节，殊非事实。嗣立疑之当矣。师泰所著有《友迂集》，余阙序之；《玩斋集》，黄溍序之；《东轩集》，程文序之；又有《奊集》、《闽南集》见於李国凤之《序》。其门人谢肃、刘钦类为一篇，总名曰《玩斋集》，今未之见。明天顺间，宁国守会稽沈性重加蒐辑，得诗文六百五十三首，厘为十卷，又《补遗》一卷，其年谱之类别为一卷附之，是为今本。师泰本以政事传，而少承其父奎家学，又从吴澄受业，复与虞集、揭傒斯游，故文章亦具有源本。其在元末，足以凌厉一时。诗格尤为高雅，虞、杨、范、揭之后，可谓挺然晚秀矣。

> 	集中《题陶渊明五柳图》绝句，《明诗别裁集》以为燕王篡位之后，建文旧臣江右袁敬所作，并记敬所本末甚详。今考明孙原礼所撰《元音》，成於洪武甲子，张中达为之刊版在建文辛巳，均在逊国以前，而收入是诗，题为师泰所作，则为师泰之诗误附会於敬所，非敬所之诗误窜入师泰集中明矣。

##### 《羽庭集》六卷（永乐大典本）

> 	元刘仁本撰。仁本字德元，天台人。以进士乙科历官温州路总管，江浙行省左右司郎中。时方国珍据有温、台，招延诸郡士大夫，仁本入其幕中，参预谋议。

> 	国珍岁治海舟，输江淮之粟於大都，仁本实司其事。其所署省郎官，盖即元所授。

> 	故集中诸作，大都感慨阽危，眷怀王室。其从国珍，盖欲借其力以有为，徐图兴复，亦如罗隐之仕吴越，实心不忘唐。观其《赠李员外自集庆回河南诗》云：“汉兵早已定中华，孙述犹鸣井底蛙。”於明祖显然指斥，其志可知。厥后国珍兵败，仁本就擒，抗节不挠，至鞭背溃烂而死。则仁本终始元人，未尝一日入明。

> 	《永乐大典》题曰“国朝刘仁本”，非其实也。仁本学问淹雅，工於吟咏，多与赵俶、谢理、朱右等唱和。尝治兵馀姚，作雩咏亭於龙泉左麓，仿佛兰亭景物。

> 	集一时文士，修禊赋诗，自为之序。其文虽不见於集中，而石刻今日犹存。文采风流，可以想见。故所作皆清隽绝俗，不染尘氛。其序记诸篇，述方国珍与察罕通使，及岁漕大都诸事，多记传所不载，亦可补史阙。原本久佚，谨就《永乐大典》所载，以类编次，厘为诗四卷、文二卷。仍改题曰“元刘仁本”，以存其真焉。

##### 《不系舟渔集》十五卷、附录一卷（两淮马裕家藏本）

> 	元陈高撰。高字子上，温州平阳人。至正十四年进士。授庆元路录事。未三年，辄自免去。平阳陷，弃妻子往来闽、浙间，自号“不系舟渔者”。至正十六年，浮海过山东，谒河南王库库特穆尔於怀庆，密论江南虚实。库库特穆尔欲官之，会疾作卒。盖当国祚阽危，犹力谋匡复。明太祖称王保保真男子（即库库特穆尔）。如高者，事虽不就，其志亦不愧王保保矣。不但诗之足传也。明洪武初，苏伯衡访其遗集，厘定成编，题曰《子上存稿》。此本题《不系舟渔集》，不知何人所改，文格颇雅洁。诗惟七言古体不擅场，绝句亦不甚经意。其五言古体，源出陶潜；近体律诗，格从杜甫。面目稍别，而神思不远，亦元季之铮铮者矣。

> 	元又有嘉定僧祖柏，其诗亦名《不系舟集》，见顾嗣立《元诗选》。集中有《题倪瓒芝秀图诗》，盖与高同时，然其诗不及高远甚。今未见其本。以集名相乱，附著其异於此，庶来者无疑焉。

##### 《居竹轩集》四卷（浙江鲍士恭家藏本）

> 	元成廷珪撰。廷珪字原常，一字元章，又字礼执，扬州人。好学不求仕进，惟以吟咏自娱。奉母居市廛，植竹庭院间，颇有山林意趣。因扁其燕息之所曰“居竹轩”。晚遭世乱，避地吴中，踪迹多在松江。故集中有《欲卜居海上》之作。后竟没於云间，其年盖已七十馀矣。此集乃其友郜肃、刘钦搜辑遗稿所刊也。

> 	廷珪与河东张翥为忘年交，其诗音律体制，多得法於翥，而声价亦与翥相亚。观诗中所载酬答者，如杨维祯、危素、杨基、李黼、余阙、张雨、倪瓒，皆一代胜流。而黼与阙之忠义，瓒之孤僻，尤非标榜声气之辈。其倾倒於廷珪，必有所以取之矣。刘钦称廷珪“五言务自然，不事雕刿。七言律最为工深，合唐人之体”。

> 	今观其七言古诗，亦颇遒丽。惟五言古诗竟无一篇，似不应全卷遗佚。或自知此体不擅长，遂不复作，亦如宋无之《翠寒集》欤。

##### 《句曲外史集》三卷、《补遗》三卷、《集外诗》一卷（浙江鲍士恭家藏本）

> 	元张雨撰。雨有《元品录》，已著录。其平生诗文，尝手录成帙，然当时未及刊版。故零缣断素，赏鉴家多传其墨迹，而集则无传。明成化间，姚绶始购得其稿。嘉靖甲午，陈应符始厘为三卷，校雠付刊，而以刘基所作墓志、姚绶所作小传附之。崇祯中，常熟毛晋复取乌程闵元衢所录佚诗，为《补遗》三卷，附以同时酬赠之作。晋又与甥冯武搜得雨《集外诗》若干首，续刻於后。仍以徐世达原《序》冠於简端者，即此本也。雨诗文豪迈洒落，体格遒上。早年及识赵孟頫，晚年犹及见倪瓒、顾阿瑛、杨维桢，中间如虞集、范梈、袁桷、黄溍诸人，皆以方外之交，深相投契。故耳濡目染，具有典型。虽托迹黄冠，而谈艺之家位置於文士之列，不复以异教视之，厥有由矣。

##### 《侨吴集》十二卷（两淮马裕家藏本）

> 	元郑元祐撰。元祐有《遂昌杂录》，已著录。元祐家本遂昌，徙於钱塘。而流寓平江凡四十年，为时最久，故其集名以“侨吴”。实则杭州所作亦在其内，盖从其多者言之也。集本其晚年所定，以授谢徽。今此本后有弘治丙辰《张习跋》，乃称元祐本有《遂昌山人集》，与《侨吴集》多繁芜重出。因通录之，得诗文之精纯者，并为十二卷，仍名《侨吴集》，用梓以传。则此本为习所重订，非元祐手编之本矣。凡文六卷、诗六卷。其中《与张德常书》，有“仆赞郡无补，尝移槜李”之语，而苏大年所作墓志、卢熊《苏州府志》皆称元祐以大府荐，两为校官，不言尝为他职，与元祐仕履不合。岂代人所作，失於标注耶？其文颇疏宕有气，诗亦苍古。盖元祐生於至元之末，犹及见咸淳遗老。中间又得见虞集诸人，得其绪论。末年所与游者，亦皆顾阿瑛、倪瓒、张雨之流。互相薰染，其气韵不同，固亦有自来矣。

##### 《咏物诗》一卷（浙江鲍士恭家藏本）

> 	元谢宗可撰。宗可自称金陵人，其始末无考。相传为元人，故顾嗣立《元百家诗选》录是编於《戊集》之末，亦不知其当何代也。昔屈原颂橘、荀况赋蚕，咏物之作，萌芽於是，然特赋家流耳。汉武之《天马》，班固之《白雉》、《宝鼎》，亦皆因事抒文，非主於刻画一物。其托物寄怀，见於诗篇者，蔡邕《咏庭前石榴》，其始见也。沿及六朝，此风渐盛。王融、谢朓至以唱和相高，而大致多主於隶事。唐宋两朝，则作者蔚起，不可以屈指计矣。其特出者，杜甫之比兴深微，苏轼、黄庭坚之譬喻奇巧，皆挺出众流。其馀则唐尚形容，宋参议论，而寄情寓讽，旁见侧出於其中，其大较也。中间如雍鹭鸶、崔鸳鸯、郑鹧鸪，各以摹写之工，得名当世。而宋代谢蝴蝶等，遂一题衍至百首，但以得句相夸，不必缘情而作。於是别岐为诗家小品，而咏物之变极矣。宗可此编，凡一百六首，皆七言律诗。如不咏燕蝶而咏睡燕睡蝶，不咏雁莺而咏雁字莺梭。其标题亦皆纤仄，盖沿雍陶诸人之波，而弥趋新巧。瞿宗吉《归田诗话》曰：“谢宗可百咏诗，世多传诵。除《走马灯》、《莲叶舟》、《混堂》、《睡燕》数篇，难得全首佳者。”

> 	其说信然。然四诗亦非高作。顾嗣立录其四十首，又摘其警句二十联。其中如《笔阵》之“怒卷龙蛇云雾泣，长驱风雨鬼神惊”，则伤於粗豪；《螳螂簪》之“鬓雪冷侵霜斧落，发云低压翠裳空”，则伤於凑砌。特以格调虽卑，才思尚艳，诗教广大，宜无所不有。元人旧帙，姑存之备一体耳。《归田诗话》又曰：“曩见邱彦能诵宗可《卖花声诗》一诗，百咏中不载。盖性既喜此一格，则随事成吟，非作此一集而绝笔。”彦能所诵，殆出於此集既成之后欤。

##### 《鹿皮子集》四卷（两淮马裕家藏本）

> 	元陈樵撰。樵字居采，婺州东阳人。至正中，遭乱不仕，遁居圁谷。每衣鹿皮，因自号鹿皮子。考所作《北山别业诗》三十八首，备水石花竹之趣，则亦顾阿瑛、倪瓒之流，非穷乡苦寒之士也。郑善夫《经世要言》称其经学为独到。然所称神所知者谓之智，实慈湖之绪馀，而姚江之先导。论其所长，当仍在文章。

> 	是集题曰“卢联子友编”。其古赋落落有奇气。诗古体五言胜七言，近体七言胜五言。大抵七言古体学温庭筠，以幽艳为宗；七言近体学陆龟蒙，而雕削往往太甚。如“春在地中常不死，月行天尽又飞来”之类，则伤於粗俗；“诗无獭髓痕犹在，梦有鸾胶断若何”之类，则伤於纤巧。顾嗣立《元诗选》乃标为佳句，列於小传之内，殊失别裁。又古诗用韵，多以真、谆、臻、侵同用，沿吴棫《韵补》之谬注，殊乖古法。近体多以支、脂、之、微、齐通押，盖亦误信吴棫之说。夫诗各有体裁，韵亦各有界限。既僻於复古，自可竟作古诗，何必更作今体。

> 	既作今体，而又不用今韵，则驴非驴，马非马，龟兹王所谓骡矣。是皆贤智之过，亦不必曲为樵讳也。

##### 《林外野言》二卷（浙江鲍士恭家藏本）

> 	元郭翼撰。翼有《雪履斋笔记》，已著录。翼学问博洽，既老不得志，偃蹇学官，惟刻意於诗古文。尝自号东郭生，又称野翁，而名所著集曰《林外野言》。

> 	今所传本凡二卷，附《与顾仲瑛书》一篇。考《玉山名胜》及《乾坤清气》诸集所录翼诗，不见此集者尚多。又如《题刘龙洲墓道》、《道士游武当》诸诗，又皆别见吕诚集。疑或后人重编，故多所舛漏，未必即翼手定之稿也。翼从杨维桢游，诗颇近其流派。其间如《望夫石》、《精卫词》诸篇，皆用铁崖乐府体，尤为酷似。要其笔力挺劲，绝无懦响，在元季诗人中可谓矫然特出者矣。

##### 《傲轩吟稿》一卷（浙江鲍士恭家藏本）

> 	元胡天游撰。天游名乘龙，以字行，号松竹主人，又号傲轩，岳州平江人。

> 	当元季之乱，隐居不仕。邑人艾科为作传，称“使天假其年，遇明太祖，必为刘基、宋濂”则没於顺帝末年也。其集兵燹之馀，仅存十一。传称其七岁能诗，已具作者风力，名籍籍一时，视伯生、子昂，不输一筹。今观所作，大都悲壮激烈，而颇病粗豪。非惟未足抗虞集，亦未足以敌赵孟頫，传所称者殊过。然长歌慷慨之中，能发乎情，止乎礼义，身处末季，惓惓然想见太平，犹有诗人忠厚之遗。

> 	其在元季，要亦不失为作者也。集中《陌上花诗小序》，误以钱镠为梁元帝，颇为乖舛。盖兴酣落笔，记忆偶疏。庾信“桂华”之语，误读《汉书》；王维“垂杨”之句，讹解《庄子》。取其大端，则小疵可略，论古人者正不在寻章摘句间矣。

##### 《师山文集》八卷、《遗文》五卷、《附录》一卷（安徽巡抚采进本）

> 	元郑玉撰。玉有《春秋阙疑》，已著录。是编《文集》八卷，前有至正丁亥《程文序》。又有至正庚寅玉《自序》，盖即玉所自编。惟《序》称“名曰《馀力稿》，以见吾学之不专於文词”，则集名似后人追改。然《王祎序》及《杨士奇跋》已皆称《师山集》，则初刻时已改名矣。《遗文》五卷，不知何人所编。

> 	程敏政跋玉《钓台诗卷》，称其裔孙虬装潢成册。张骏《和敏政诗跋》，亦称玉裔孙鲸虬，皆能诗。其或出虬等之手欤。《附录》一卷，则当时酬赠诗文，及后人题咏也。玉《自序》谓：“韩、柳、欧、苏涂天下之耳目，置斯民於无闻见之地。道之不明，文章障之；道之不行，文章尼之。”其《与洪君实书》，又力诋唐皇甫湜，其言殊妄。汪克宽作玉行状，称其文“以正大刚直之气，发为雄浑警拔之词。感慨顿挫，简洁纯粹。然纪事朴实，不为雕镂锻炼，跌宕怪神之作。出入马迁、班固，而根之以六经之至理”。其推尊亦太过。然玉学术本醇，克宽所谓大抵主於明正道，扶世教者，其论不诬。其文皆雅洁不支，欧阳玄所谓严而有法者（案玄此语亦见克宽志中），亦为不愧。其《送葛子熙序》，称：“陆子之质高明，故好简易。朱子之质笃实，故好邃密。所入之途有不同，及其至也，三纲五常、仁义道德岂有不同者哉？况同是尧、舜，同非桀、纣；同尊周、孔，同排释、老；同以天理为公，同以人欲为私。大本达道，无有不同者。学者不求其所以同，惟求其所以异，此岂善学圣贤者哉？”又《与汪真卿书》，称：“朱子尽取群贤之书，析其同异，归之至当。使吾道在宇宙如青天白日，万象灿然，莫不毕见。然自是以来，三尺之童，即谈忠恕。目未识丁，亦闻性与天道。一变而为口耳之弊。盖古人之学，以所到之深浅为所见之高下，所言皆实事。今人之学，所见虽远而皆空言。此岂朱子毕尽精微以教世之意哉？”其言皆辨别真伪，洞见症结，无讲学家门户之见。知其授命成仁，搘拄名教，不自剽窃语录中来矣。

##### 《友石山人遗稿》一卷（编修汪如藻家藏本）

> 	元王翰撰。翰字用文，其先西夏人。元初从下江淮，授领兵千户，镇庐州，因家焉。翰少袭爵，有能名，累迁江西、福建行省郎中。陈友定留居幕府，表授潮州路总管，兼督循、梅、惠三州。友定败，浮海抵交趾，不果。屏居永福之观猎山，著黄冠服者十一年。洪武间辟书再至，翰以幼子偁托其故人吴海，遂自引决。翰本将家子，志匡时难，不幸遭宗邦颠沛，其慷慨激烈之气，往往托之声诗。

> 	故虽篇什无多，而沈郁顿挫，凛然足见其志节。如《题画葵花》云：“怜渠自是无情物，犹解倾心向太阳。”《送陈仲实还潮阳》云：“归去故人如有问，春山从此蕨薇多。”《大都憔悴行吟》，不忘故国。其《绝命诗》云：“昔在潮阳我欲死，崇嗣如丝我无子。彼时我死作忠臣，覆祀绝宗良可耻。今年辟书亲到门，丁男屋下三人存。寸刃在手顾不惜，一死了却君亲恩。”盖翰於死生之际，明决如此，亦可见其志之素定也。顾嗣立《元诗选》仅载翰诗二十七首。此本乃其子偁所辑，凡诸体诗八十四首。前有《陈仲述序》。后附志铭表词等七篇，皆吴海所作也。

##### 《闻过斋集》八卷（两淮盐政采进本）

> 	元吴海撰。海字朝宗，闽县人。至正末，遭逢兵乱，绝意仕进。明洪武初，守臣欲荐诸朝，力辞得免。既而徵诸史局，亦力辞不赴。事迹具《明史隐逸传》。

> 	是集为其门人王偁所编。初，海与永福王翰善。元亡之后，海以翰尝仕元，劝以死节。而自抚其遗抚，教之成立，即偁是也。《史》称其文“严整典雅，一归诸理”。又载海尝言“杨、墨、释、老，圣道之贼；管、商、申、韩，治道之贼；稗官、野乘，正史之贼；支词、艳说，文章之贼。上之人宜敕通经大臣，会诸儒定其品目，颁之天下。民间非此不得辄藏，坊肆不得辄鬻”云云。虽持论少狭，非古人兼资博考之义。然其宗旨之正，亦於此可见矣。其题曰“闻过斋”者，海平生虚怀乐善，有规过者，欣然立改，尝以“闻过”名其斋，偁因以名其集云。

##### 《学言诗稿》六卷（江西巡抚采进本）

> 	元吴当撰。当字伯尚，崇仁人，澄之孙也。以荫授万亿四库照磨。荐为国子助教，预修《宋》、《辽》、《金》三史。除翰林修撰，累迁直学士。江南兵起，拜江西肃政廉访使，左迁抚州路总管。旋罢归，后复擢江西行省参知政事。未上官而陈友谅已陷江西，遂遯迹不出。友谅遣人召之，当坚卧，以死自誓。舁床载送江州，拘留一年，终不屈。友谅灭，乃免。洪武初，复迫致之。见太祖，长揖不拜，竟得放归。隐居吉水之谷坪，完节以终。所著有《周礼纂言》，今已佚。

> 	惟此集存。原本九卷，明崇仁知县新安叶良贵所刊。此本六卷，则国朝临川李绂重刊所并也。澄於元代，致位通显，号曰大儒。然实宋咸淳乡贡士。出处之间，犹不免责备於贤者。当不受僣窃之辟，则高於张宪诸人。乃天下已定，仍不降礼於万乘，尤在杨维桢诸人上。盖死生久付之度外，其不为谢枋得者，特天幸耳。

> 	有元遗老，当其最矫矫乎。其诗风格遒健，忠义之气，凛凛如生，亦元季之翘楚。

> 	顾嗣立《元百家诗》仅摭其《浔阳舟中诗》三首，《送樊秀才诗》一首，附澄《草庐集》末。其殆未见此本欤？

##### 《北郭集》六卷、《补遗》一卷（浙江鲍士恭家藏本）

> 	元许恕撰。恕字如心，江阴人。至正中荐授澄江书院山长，旋弃去。会天下已乱，乃遁迹卖药於海上，与山僧野人为侣。善自晦匿，罕相识者，故徵召不及。

> 	至洪武甲寅乃卒。是集其子礼部主事节所辑。《范馀庆跋》，称其后张简编为七卷，今考定原本为六卷。是今本六卷乃其原数。顾嗣立《元诗选》云“所著《北郭集》十卷”，或“十”字“七”字字画相近而误欤。集中每卷之首皆题五七言古一行，其实乃古体近体杂编，殊不可解，疑或传录者所妄加。《补遗》卷内附录其子节诗六首、孙辂诗二首、又许穆诗二首，许云诗一首，则其族孙裔所续入也。恕诗格力颇遒，往往意境沉郁，而音节高朗，无元季靡靡之音。近体颇似陈与义，或其所宗法者在《简斋集》耶。中多愁苦之词。然如《偶成诗》之“一迳豆苗绿，独行溪水西。繁露坠丛竹，新流涨芳堤。偶与樵者语，忽闻幽鸟啼”云云，亦未尝不翛然清远。盖遭逢丧乱，故哀怨独深，有不能率其恬夷之素者矣。

##### 《玉笥集》十卷（浙江鲍士恭家藏本）

> 	元张宪撰。宪字思廉，山阴人。家玉笥山，因以为号。少负才不羁。晚为张士诚所招。署太尉府参谋，稍迁枢密院都事。元亡后，变姓名，寄食僧寺以没。

> 	《明史文苑传》附载《陶宗仪传》末。然二人出处不同，非气类也。是集卷首有同时杨维桢、周砥、戴良及成化初安成刘釪四《序》，又孙大雅《玉笥生传》一篇、杨基《玉笥生传书后》一篇。其平生事状，尚略具梗概。宪早岁入元都所作《红骝马歌》、《酬海一沤》诸篇，皆在集中，奇气郁勃，颇有志於功名。后从淮张之招，非其本愿。故其《枕上感兴诗》云：“拓疆良在念，择木讵忘靦。

> 	嘉猷固久抱，忠愤欲谁展。”盖初同王粲之依刘，晚类韦庄之仕蜀，亦自知所托非人，而贫贱衔恩，不能自拔。读其词，可以知其志矣。宪学诗於杨维桢，维桢许其独能古乐府。今集中乐府《琴操》凡五卷，皆颇得维桢之体。其他感时怀古诸作，类多磊落肮脏，豪气坌涌。诗末间附评语，盖亦维桢所点定云。

##### 《青村遗稿》一卷（浙江巡抚采进本）

> 	元金涓撰。涓字德原，义乌人。本姓刘，先世避吴越王钱镠嫌名，改为金氏。

> 	尝受经於许谦，又学文章於黄溍。尝为虞集、柳贯所知，交荐於朝，皆辞不赴。

> 	明初州郡辟召，亦坚拒不起，竟教授乡里以终。所著有《湖西》、《青村》二集，共四十卷，兵燹不存。嘉靖中，其六世孙魁始掇拾散亡，编为此本。魁子江始刊版印行。以所存无几，非涓手定之原集，故题曰《遗稿》。涓於宋濂、王祎为同学，祎《赠涓诗》有“惜哉承平世，遗此磊落姿”句，颇嗟其沉晦。而涓《送李子威之金陵诗》云：“若见潜溪宋夫子，勿云江汉有扁舟”，乃深虑其荐达，志趣颇高。然其诗则不出江湖旧派，摹写山林，篇篇一律，殊未为超诣。观集中有《钱塘行在》一篇，以元统、至正间人，何至指钱塘为行在？知由耽玩宋末诸集，以习熟而误沿旧语矣。特以托意萧闲，不待矫语清高，自无俗韵。又恬於仕宦，疏散寡营，亦无所怨尤，故品格终在江湖诗上耳。诗道关乎性情，此亦一证矣。

##### 《丁鹤年集》一卷（直隶总督采进本）

> 	元丁鹤年撰。鹤年字亦曰鹤年，盖用孟浩然字浩然例也。色目人。本世家子。

> 	遭乱不求仕宦，笃尚志操，兼以孝闻。乌斯道、戴良为作传，皆以申屠蟠拟之。

> 	元亡避地四明，后归老武昌山中。《明史文苑传》附见《戴良传》末。其诗本名《海巢集》。此本题《丁鹤年先生集》，不知何人所编。末附有鹤年长兄浙东佥事都元帅吉雅摩迪音诗九首、次兄翰林应奉阿里沙诗三首，又鹤年表兄樊川吴惟善诗五首，亦不知何人所续入也。鹤年既绝意於功名，惟覃思吟咏，故所得颇深。尤长於五七言近体，往往沉郁顿挫，逼近古人，无元季纤靡之习。至顺帝北狩以后，兴亡之感，一托於诗。悱恻缠绵，眷眷然不忘故国。瞿宗吉《归田诗话》所称“行踪不异枭东徙，心事惟随雁北飞”句，及《逃禅室与苏生话旧》一篇，可以知其素志。宗吉又称其《梧竹轩诗》，谓其时作者已满卷，此诗一出，皆为敛衽。今考其诗中二联、堆砌无味，徒以起二句用凤凰事，以“栖梧桐”、“食竹实”关合；末二句用蔡邕事，以“焦尾桐”、“柯亭竹”关合，颇为工巧耳。

> 	以是求鹤年之诗，失之远矣。

##### 《贞素斋集》八卷、《附录》一卷、《北庄遗稿》一卷（浙江鲍士恭家藏本）

> 	元舒頔撰。頔字道原，绩溪人。至元丁丑，江东宪使辟为贵池教谕。秩满调丹徒。至正庚寅，转台州路儒学正。以道梗不赴，归隐山中。明兴，屡召不出，名所居曰贞素斋，著自守之志也。所著有《古淡稿》、《华阳集》，今皆不传。

> 	此本乃嘉靖中其曾孙旭、玄孙孔昭等所辑，绩溪知县遂宁赵春所刊。其文章颇有法律。诗则纵横排宕，不尚纤巧织组之习。七言古体尤为擅场。卷首有頔《自序》及自作小传，均以陶潜自比。而其文乃多颂明功德。盖元纲失驭，海水群飞，有德者兴，人归天与，原无所容其怨尤。特遗老孤臣，义存故主，自抱其区区之志耳。頔不忘旧国之恩，为出处之正；不掩新朝之美，亦是非之公。固未可与剧秦美新一例而论也。《附录》一卷，载俞希鲁、唐仲实等所作铭记数篇。《北庄遗稿》一卷，则頔弟远逊遗诗，亦孔昭等所采入。今并仍其旧录之焉。

##### 《一山文集》九卷（两淮马裕家藏本）

> 	元李继本撰。继本名延兴，以字行，东安人，占籍北平。登至正十七年进士。

> 	授太常奉礼，兼翰林检讨。考其代雄县知县所作《祷雨文》，内称“洪武二十七年”，则其人明初尚存矣。此集前有《李敏序》，称为其子方曙、方煦所辑。而景泰中《黎公颖序》则曰其孙容城教谕伸所编。意其父子相继为之欤。朱彝尊《明诗综》蒐罗最备，独未录是集。殆以未仕於明，故与杨维桢诸人一例不载。

> 	顾嗣立《元百家诗选》亦未收入。则疑流传颇少，嗣立偶未见也。其诗文俊伟疏达，能不失前人规范。长歌纵横磊落，尤为擅场。中有学李白不成，流为卢仝、马异格调者。好奇之弊，其失不免獷而野。然愈於翦红刻翠，以词为诗者多矣。

##### 《江月松风集》十二卷（山东巡抚采进本）

> 	元钱惟善撰。惟善字思复，自号心白道人，钱塘人。领至正元年乡荐，官至儒学副提举。张士诚据吴，退隐吴江之筒川，又移居华亭。明洪武初卒。惟善初应乡试时，题曰《罗刹江赋》。锁院三千人，不知所出。独惟善引枚乘《七发》，证钱塘之曲江即罗刹江，大为主司所称，由是知名。其作《西湖竹枝词》，乃称断桥曰段家桥，为瞿宗范所讥，并见瞿宗吉《归田诗话》。然考证之疏密与吟咏之工拙，各自一事，不以地理之偶误，病及其诗也。其集在明不甚显，故焦竑《国史经籍志》收元人诗集颇夥，而惟善所作不著录。其传於世者，惟赖良《大雅集》所录诗九首而已。此本初为惟善手书真迹，藏於练川陆氏家。后归嘉兴曹溶，康熙中金侃於溶家抄得。又以甫里许氏藏本较其异同，始行於世。顾嗣立《元诗选》所录，即据此本采入者也。前有《陈旅序》，称其“妥適清蒨，娓娓乎有唐人之流风”，品题颇当。又有至元五年淳安《夏溥序》，以宋末四灵指为晚唐之人，纰谬殊甚。今惟录《旅序》以弁首，《溥序》则削不载焉。

##### 《龟巢集》十七卷（编修汪如藻家藏本）

> 	元谢应芳撰。应芳有《思贤录》，已著录。《集》一卷为赋，二卷至五卷为诗，六卷至十一卷为杂文，十二卷为诗馀，十三卷至十五卷又为杂文，十六卷、十七卷又为诗。编次颇为无绪，疑后人传写，乱其旧第。抑或本为前集十二卷，后集五卷，一则先诗而后文，一则先文而后诗。传写误并为一集，故参错如是也。

> 	史称其诗文雅丽酝藉。今集中诗颇雅洁，文则多应酬之作。然其中如《上周郎中论五事启》、《上奉使宣抚书》、《与王氏诸子书》、《上周参政正风俗书》、《上何太守书》、《上武进樊大尹书》、《与林掌谕请建先贤祠书》，皆有关於国计民生，人心风俗，非徒以笔墨为物役者。史称其年益高，学行益邵，达官缙绅过郡者，必访其庐。应芳布衣韦带，与之抗礼。议论必关世教，切民隐，盖不诬焉。

##### 《石初集》十卷、《附录》一卷（浙江鲍士恭家藏本）

> 	元周霆震撰。霆震字亨远，安成人。以先世居石门田西，自号“石田子初”，省其文则曰“石初”。早年刻意学问，多从宋诸遗老游，得其绪论。延祐中行科举法，再试不售，遂杜门专意诗古文。是集为庐陵晏璧所编，集后行状志铭之属，亦璧所附也。霆震生於前至元二十九年壬辰，卒於明洪武十二年己未，年八十有八。亲见元代之盛，又亲见元代之亡。故其诗忧时伤乱，感愤至深。如《二月十六日青兵逼城》、《古金城谣》、《李浔阳死节歌》、《兵前鼓》、《农谣》、《杜鹃行》、《过玉成砦》、《关城曲》、《郡城高》、《人食人》、《延平龙剑歌》、《寇至杂咏》、《寇自北来》、《军中苦乐谣》、《宿州歌》诸篇，并叙述乱离，沉痛酸楚，使异代尚如见其情状。昔汪元量《水云集》，论者以为宋末之诗史。霆震此集，其亦元末之诗史欤。

##### 《山窗馀稿》一卷（浙江鲍士恭家藏本）

> 	元甘复撰。复字克敬，馀干人。其诗源出於张翥。虽不及翥之才力富健，诸体兼备，而风怀澄澹，意境翛然。五言古体，绰有韦、柳之遗。其格韵乃似在翥上。盖才有所偏长，诣有所独至也。元亡之后，遁迹以终。著作散佚，仅存手墨於同里赵石蒲家，凡文数十篇、诗十余首。明成化中，石蒲之孙琥始为缮录开雕，复见於世。虽零篇断简，所剩无多。而诗格文笔，一一高洁。疑复当日自择其最得意者，手录此帙，故篇篇率有可观。转胜於珠砾杂陈，务盈卷帙，徒供覆瓿者矣。顾嗣立《元诗选》称琥刻是编，刘宪为序。此本仅有《琥跋》，不载《宪序》，盖刊版散失之后，辗转传抄佚之矣。然复集自足传，亦不以序之有无为轻重也。

##### 《梧溪集》七卷（浙江鲍士恭家藏本）

> 	元王逢撰。逢字原吉，自称席帽山人，江阴人。当至正间被荐不就，避地吴淞江，筑室上海之乌泾。適张氏据吴，东南之士咸为之用。逢独高蹈远引。及洪武初，徵召甚迫，又以老疾辞。《明史文苑传》附载於《戴良传》中，以二人皆义不负元者也。逢少学诗於陈汉卿，得虞集之传。才气宏敞，而不失谨严。集中载宋、元之际忠孝节义之事甚备。每作小序以标其崖略，足补史传所未及，盖其微意所寓也。是诗传本差稀，王士祯属其乡人杨名时访得明末江阴老儒周荣起手录本，乃盛传於世。荣起号砚农，究心六书，毛晋汲古阁刊版，多其所校，盖亦好古之士云。

##### 《吾吾类稿》三卷（永乐大典本）

> 	元吴皋传。皋《元史》无传，志乘亦失载其姓名。独《永乐大典》各韵中颇采录其诗文，题作《吴舜举吾吾类稿》。又别收胡居敬等原序二篇，略具行履。

> 	知其为临川人，乃宋丞相吴潜诸孙。早游吴澂之门，尝官临江路儒学教授。元亡后抗志不出，遯迹以终。而不著其名。惟王圻《续文献通考》载有吴皋《吾吾类稿》之目，而集中祝文亦有“皋忝游宦”语。知皋为其名，舜举乃其字也。皋工於韵语，所作大都以朴澹为主，不涉元末佻巧纤靡之习。诗中纪年，多有庚寅、壬辰及癸卯、甲辰等岁名。时值至正之季，盗贼纵横，目击艰危，每深忧愤。如《和刘闻廷拟古十章》，反覆於国步将倾，藩维弛节。而继之以“堂堂浔阳守，重义知所本”云云。特表李黼之忠烈，以激厉当时。其志有可悯者。虽其骨格未坚，尚不能抗行古作者，而缠绵悱恻，要不失变雅之遗意焉。集佚已久。顾嗣立《元诗选》蒐罗最广，亦阙而不载。今从《永乐大典》裒辑，共得诗一百二十馀首，厘为三卷。其杂文十馀首，亦附於后备考核焉。

##### 《樵云独唱》六卷（浙江鲍士恭家藏本）

> 	元叶容撰。容字景南，金华人。志行高洁。结庐城山东隅，名其地曰云顶，自号云顶天民。是集乃其孙雍所编。前有《自序》，谓“薪桂老而云山高寒，音调古而岩谷绝响，故名曰《樵云独唱》”。《序》凡二篇，皆题至正甲午。而集中多载入明诗，且后篇乃明兴后语。疑原本后篇未著年月，传写者误以前篇年月补入也。顾嗣立《元诗选》载：“叶樵云容，字伯恺，洪武中登进士，官行人司副，免归。”案集中《挽琳荆山上人》云：“大德庚子春，生我及此公。”以年计之，当洪武戊申，景南年六十有九矣。其《独乐歌》云：“屈指今年七十五。”

> 	集中诗皆高旷之言，绝无及仕宦者。袁布政凯《序》云：“使先生后生数年，际我朝之明盛，与一时俊乂，并列庶职，其事业必有可观。惜其不然，而徒於言语文字间见之，其志不亦可哀乎？”《袁序》作於成化间，不应有误。《元诗选》所引，未知何所据也。又《震泽编》载，东山叶容字伯昂，尝以乡贡为和靖书院山长，则又一同名姓者耳云云，其辨甚明。案太学题名碑，建文庚辰科有叶容，亦金华人。庚辰为建文三年，革除以后称洪武三十三年。《元诗选》所引，当必因此而讹，嗣立特未之详考也。其诗写闲适之怀，颇有流於颓唐者。而胸次超然，殊有自得之趣。天机所到，固不必以绳削求矣。

##### 《桐山老农文集》四卷（浙江范懋柱家天一阁藏本）

> 	元鲁贞撰。贞字起元，自号桐山老农，开化人。集中《万青轩记》自称曲阜人，盖曲阜其祖贯也。是集凡文三卷、诗一卷。凡元代所作，皆题至正年号。其入明以后，惟题甲子，殆亦栗里之遗意。诗不出元末之格，且间有累句，殊非所长。其文亦闻见颇狭，或失考正。如《武安王庙记迎神词》中有“兰佩下兮桂旗扬，乘赤兔兮从周仓”句。考周仓之名不见史传，是直以委巷俚语镌刻金石，殊乖大雅。然人品既高，胸怀夷旷，一切尘容俗状，无由入其笔端。故称臆而谈，自饶清韵，譬诸深山幽谷，老柏苍松，虽不中绳规，而天然有出尘之意。其故正不在语言文字间矣。

##### 《静思集》十卷（浙江鲍士恭家藏本）

> 	元郭钰撰。钰字彦章，吉水人。《江西通志》称其元末遭乱，隐居不仕。明初以茂才徵，辞疾不就。集首有洪武二年庐陵《罗大已序》，亦称其“有经济，能自守”。今案集中有“辛亥秋诏举秀才，余以耳聋足躄，县司逼迫非情，因成短句一诗”。辛亥为洪武四年，又在作《序》后二年，则所谓能自守者信矣。又《癸丑首正诗》中有“盲废倦题新甲子，醉来谩说旧山川。贞元朝士今谁在，东郭先生每自怜”之句。是其不忘故国，抗迹行吟，志操可以概见。又有《乙卯新元六十生辰诗》，则其入明已八年矣。迹其生平，大抵转侧兵戈，流离道路。目击时事阽危之状，故见诸吟咏者每多愁苦之词。如《悲庐陵》、《悲武昌》诸篇，慷慨激昂，於元末盗贼残破郡邑事实，言之确凿，尤足裨史传之阙。其遗集本藏於家。嘉靖间，罗洪先始为序而传之。而其孙廷诏等不知编次之法，前后舛错，殊无义例。以行世既久，今亦姑仍其旧录之云尔。

##### 《九灵山房集》三十卷、《补编》二卷（两江总督采进本）

> 	元戴良撰。良字叔能，浦江人。尝学文於柳贯、黄溍、吴莱，学诗於余阙。

> 	《明史文苑传》，明太祖初定金华时用为学正，良弃官逃去。至正辛丑，顺帝用荐者言，授淮南江北等处行中书省儒学提举。后至吴中依张士诚。知士诚不足与谋，挈家浮海至胶州，欲间道归库库军。库库即世所称王保保，百战以图恢复者也。会道梗不达，侨居昌乐。洪武六年南还，变姓名隐四明山。十五年，徵入京，欲官之，以老疾辞。太祖怒，羁留不释，次年四月卒於京师，然迄未食明禄也。良世居金华九灵山下，故自号九灵山人。其集曰《山居稿》，曰《吴游稿》，曰《鄞游稿》，曰《越游稿》。后跋又云：“集外有《和陶诗》一卷。”今检集中，《越游稿》内已有《和陶诗》一卷。而其门人赵友同所作墓志亦云“《和陶诗》一卷、《九灵集》三十卷，不在集目之内”。或本别有《和陶诗》一卷，而为后人合并於集中者，未可知也。良诗风骨高秀，迥出一时。睠怀宗国，慷慨激烈，发为吟咏，多磊落抑塞之音。故其《自赞》谓“歌黍离麦秀之诗，咏剩水残山之句”。苏伯衡赞其画像。亦谓“其跋涉道途，如子房之报韩；其彷徨山泽，如正则之自放”云。

##### 《氵栾京杂咏》一卷（浙江鲍士恭家藏本）

> 	元杨允孚撰。允孚字和吉，吉水人。其始末未详。惟集后《罗大已跋》称：“杨君以布衣襆被，岁走万里，穷西北之胜。凡山川、物产、典章、风俗，无不以咏歌记之。”则允孚似未登仕版者。然第四十九首注称：“每汤羊一膳具数十六，餐馀必赐左右大臣，日以为常，予尝职赐，故悉其详”云云。则亦顺帝时尚食供奉之官，非游士矣。又末数首中，一则曰“宫监何年百念消，冠簪惊见髻萧萧。挑灯细说前朝事，客子朱颜一夕凋”，一则曰“强欲浇愁酒一卮，解鞍闲看古祠碑。居庸千载兴亡事，惟有中天月色知”，一则曰“试将往事记从头，老鬓征衫总是愁。天上人间今又昔，氵栾河珍重水长流”，则是集盖作於入明之后。

> 	故《罗大已序》有“兵燹所过，莽为邱墟，回视曩游，慨然永叹”语也。其诗凡一百八首，题曰《百咏》，盖举成数。其曰“氵栾京”者，以氵栾河迳上都城南，故元时亦有此称。诗中所记元一代避暑行幸之典，多史所未详。其诗下自注，亦皆赅悉。盖其体本王建宫词，而故宫禾黍之感，则与孟元老之《东京梦华录》、吴自牧之《梦粱录》、周密之《武林旧事》同一用意矣。

##### 《云阳集》十卷（浙江鲍士恭家藏本）

> 	元李祁撰。祁字一初，别号希蘧，茶陵人。元统元年进士。除应奉翰林文字，改授婺源州同知。迁江浙儒学副提举，以母忧解职。会天下已乱，遂隐永新山中。

> 	元亡，自称不二心老人，年七十馀乃卒。祁为诗，冲融和平，自合节度。文章亦雅洁有法。其初登第也，元制以汉人、南人为左榜，蒙古、色目人为右榜。（案元制尚右，故《元史梁增传》称谕安南以新朝尚右之礼，蒙古、色目人为右榜以此。）祁为左榜第二人，其右榜第三人则余阙也。后阙死节，而祁独转侧兵戈间。尝为阙序《青阳集》，以“不得乘一障，效死如廷心”为恨。又称“世之贪生畏死，甘就屈辱，靦然以面目视人者，斯文之丧，益扫地尽矣”。盖与阙虽出处稍殊，死生各异，而其惓惓故主，义不负元，则大节如一。昔宋理宗宝祐四年榜得文天祥为状元，又得陆秀夫、谢枋得二人。是榜得李黼为状元，而又得祁与阙二人。黼不愧文天祥，阙不愧陆秀夫，而祁亦不愧谢枋得。是二榜者，后先辉映，亦可云科名之盛事矣。初，明兵至永新，祁中刃僵道左，千户俞子茂询知为祁，舁归礼待之。虽幸不死，然洪武中徵召旧儒，祁独力拒不起。子茂重其为人。

> 	祁没之后，子茂为刻其遗集十卷，至弘治间，其五世从孙东阳，搜辑遗稿，属吉安守顾天锡重鋟，即此本也。国朝康熙中，广州释大汕复以意删削，并为四卷。

> 	然大汕虽号方外，实权利之流，其学识不足以知祁，去取深为未当。故今仍以原本著录，存其真焉。

##### 《南湖集》七卷（浙江鲍士恭家藏本）

> 	元贡性之撰。性之字友初。《归田诗话》作有初，未详孰是也。宣城人。尚书师泰之族子。元季以胄子除簿尉，后补闽省理官。洪武初，徵录师泰后人，大臣以性之荐。性之避居山阴，更名悦。其从弟仕於朝者，迎归金陵、宣城，俱不往。躬耕自给以终其身。其集名曰“南湖”。虽仍以宣城祖居为目，实则没於浙东，终未归也。集中《题画马诗》云“记得曾陪仙仗立，五云深处隔花看”，《题葡萄诗》云“忆骑官马过氵栾阳，马乳累累压架香”，盖惓惓不忘故国。又《题墨菊诗》曰：“柴桑生事日萧然，解印归来只自怜。醉眼不知秋色改，看花浑似隔轻烟。”《题陶靖节像》曰：“解印归来尚黑头，风尘吹满故园秋。一生心事无人识，刚道逢迎愧督邮。”其不事二姓之意，尤灼然可见。贡钦作是集《序》曰：“会稽王元章善画梅，得其画者无贡南湖题诗则不贵重。”故集中多咏梅诗。尝题绝句云：“王郎胸次亦清奇，尽写孤山雪后枝。老我江南无俗事，为渠日日赋新诗。”又云：“王郎日日写梅花，写遍杭州百万家。向我题诗如索债，诗成赢得世人夸。”其他题画之作尤多。盖人品既高，故得其题词则缣素为之增价，有不全系乎诗者。《归田诗话》称其《吴山游女》及《送戴伯贞之广西》两篇，未足以尽性之也。

##### 《佩玉斋类稿》十卷（两淮马裕家藏本）

> 	元杨翮撰。翮字文举，上元人。父刚中，大德间官翰林待制，著有《霜月集》，今已不传。翮初为江浙行省掾，至正中官休宁主簿，历江浙儒学提举，迁太常博士。刚中为时名宿，所学具有原本，当代胜流多与之游。翮承其家训，益镞厉为古文辞。观虞集、杨维桢等所作《序》，皆俨然以父执自居，则其指授提撕，必为亲切。故其文章格律，多得自师友见闻，意态波澜，能不失先民矩矱。虽边幅未广，酝酿未深，而法度谨严，视无所师承，徒以才气驰骋者，则相去远矣。是集刊於至正末，而刘仔肩选《明雅颂正音》，乃采入其诗。又《杨基集悼杨文举博士诗》，亦有“白发苍髯老奉常，乱离终喜得还乡”句。则翮之没当在洪武初年。今以其未受明禄，故仍系之元人焉。

##### 《清閟阁集》十二卷（安徽巡抚采进本）

> 	元倪瓒撰。瓒字元镇，号云林（案梁清远《雕邱杂录》曰：倪云林字元镇，而华亭夏正长寅《赠陈进之序》称为太宇，不知其何据，谨附识於此），无锡人。

> 	画居逸品。诗文不屑屑若吟，而神思散朗，意格自高，不可限以绳墨。明天顺间，宜兴蹇朝阳有刻本。至万历中，其八世孙珵等复为汇刊，凡十五卷。岁久漫漶，惟毛晋所刊“十元人集”本行世。国朝康熙癸巳，上海曹培廉重为编定，校勘付梓，多所增补。考朱存理《楼居杂著》有《题云林子诗后》一篇，称“素爱其诗，每见一篇一咏，辄收录之。近得蹇氏新刻本，参校其所遗者，存而萃集成帙，多吴游之作。诗得诸体诗及杂文共若干篇，为《外集》一卷。”则蹇刻原非足本，故培廉更为蒐辑也。凡诗八卷、杂文二卷。《外纪》二卷，上卷列遗事、传、铭并赠答、吊挽之作，下卷专载诸家品题诗、画语。毛晋尝刊《云林遗事》，於集外别行，培廉裒为一编。瓒之始末，备列无遗矣。世又有别本《文集》二卷，末有崇祯戊寅《纪同人跋》曰：“《云林诗集》，毛子晋家有刊本。此《文集》二卷，自沧江刘氏钞得之。盖裒辑墨迹而成，非原本也。后见刻本，较此本增多数篇，分为四卷，序次亦稍不同。然文中《荆溪图序》一首，据《宜兴县志》载入者核之，即《题陈惟允画荆溪图》之节本。前后复见，略不一检，则冗杂无绪可知。不及此本之清整也”云云。其考正颇核。今考集中所载，如《题天香深处卷后》、《题紫华周公碑传行状后》、《题师子林图》、《重览紫华周公碑传》、《题周逊学府君遗翰后》、《鹤林周元初像赞》等六篇，皆词意猥鄙，决非瓒笔。

> 	盖自伪本墨迹抄撮窜入，同人未及辨正。培廉此本亦尚载集中。以流传既久，姑仍刊本存之，而附著其可疑如右。

##### 《玉山璞稿》一卷（两淮马裕家藏本）

> 	元顾瑛撰。瑛一名阿瑛，又名德辉，字仲瑛，昆山人。少轻财结客。年三十，始折节读书，与天下胜流相唱和。举茂才，署会稽教谕，辟行省属官，皆不就。

> 	年四十即以家产尽付其子元臣，卜筑玉山草堂。池馆声伎，图画器玩，甲於江左。

> 	风流文采，倾动一时。后元臣仕为水军副都万户。元亡，随例徙临濠。瑛亦偕往，洪武二年卒。尝自题其画像曰：“儒衣僧帽道人鞋，天下青山骨可埋。若说旧时豪侠兴，五陵衣马洛阳街。”纪其实也。《明史文苑传》附载《陶宗仪传》末。

> 	杨循吉《苏谈》曰：“阿瑛好事而能文，其所作不逮诸客，而词语流丽，亦时动人。故在当时，得以周旋骚坛之上，非独以财故也。”今观所作，虽生当元季，正诗格绮靡之时，未能自拔於流俗。而清丽芊绵，出入於温岐、李贺间，亦复自饶高韵，未可概以诗馀斥之。集末附《步虚词》四章，体摹真诰。又小词二首，文二篇，《拜石坛记》，颇疏峭。《玉鸾》一传，为杨维桢得箫而作，摹拟毛颖、革华，则不免陈因窠臼矣。

##### 《麟原文集》二十四卷（两淮马裕家藏本）

> 	元王礼撰。礼字子尚，后更字子让，庐陵人。元末为广东元帅府照磨。明兴不仕，聘为考官，亦不就。《江西通志》载吉安人物有王子让，而无王礼，盖误以子让为名也。礼工於文章，著述甚富。尝选辑同时人诗为《天地间集》（案谢翱尝录宋遗民诗为《天地间集》，此袭其名，盖阴以自寓），其名见於郭钰《静思集》中。今已久佚。惟是编尚存，分前、后两集各十二卷。前有李祁、刘定之二《序》。《定之序》谓其“托耕凿以栖迹於运去物改之馀，依麯蘖以逃名於头童齿豁之际。其文奇气硉矹胸臆，以未祼将周京故也。有与子让同出元科目，佐幕府，其气亦有掣碧海戈苍旻之奇。及攀附龙凤，自拟留文成。然有所作，噫喑郁伊，扪舌骍颜，曩昔豪气澌泯无馀矣。”意盖借礼以诋刘基，然所评与礼文不甚似。《祁序》称其“蔼然仁义之词，凛然忠愤之气，深切恳至，无不可人意者”。斯得之矣。

##### 《来鹤亭诗》八卷、《补遗》一卷（浙江鲍士恭家藏本）

> 	元吕诚撰。诚字敬夫，昆山人。工於吟咏，诗格清丽，与同里郭翼、陆仁、袁华相唱和。尝於园林蓄一鹤，后有鹤自来为伍，因筑来鹤亭，并以名其诗集。

> 	考集中第一卷多岭南诗。二卷有《洪武辛亥南归重渡梅关诗》云：“去年窜逐下南溟，万里归来鬓已星。”辛亥为洪武四年，是明初尝谪迁广东，已而赦归。其缘何事获谴，则不可考。第八卷诗内有“洪武癸酉”纪年。癸酉为洪武二十六年，而杨维桢《前序》作於至正七年丁亥，至是已四十七年，计其时诚亦耄矣。诸书皆称吕处士，无言其尝仕於明者，则仍元遗老也。集不知何人所编，《维桢序》称“尝和其古乐府，自上京至江南谣弄若干首”。今集中皆无之，则原序虽存，诗已多所散佚，非其原本。又顾嗣立《元人百家诗选》称其尚有《既白轩》、《竹洲》、《归田》诸稿。今所见者惟此集。或维桢所言，在其他集之内欤。

##### 《云松巢集》三卷（浙江鲍士恭家藏本）

> 	元朱希晦撰。希晦，乐清人。至正末，隐居瑶州，与四明吴主一、萧台、赵彦铭游咏雁山之中，称“雁山三老”。明初有荐於朝者，朝命未至而卒。是集乃其子豳所编，天台鲍原宏为之序。正统中，其玄孙元谏刊版，章陬又为之序。

> 	《原宏序》称其“飘逸放旷宗於李，典雅雄壮宗於杜”。《陬序》称其“思致精深，词意丰赡。滔滔汨汨如惊涛怒澜，蛟鼍出没，而可骇可愕”。今观其诗，五言诗气格颇清，而边幅少狭，兴象未深，数首以外，词旨略同；七言稍为振拔，古体又胜於近体。溯其宗派，盖瓣香於《剑南》一集。《原序》所称，未为笃论也。

##### 《环谷集》八卷（浙江鲍士恭家藏本）

> 	元汪克宽撰。克宽有《礼经补逸》，已著录。其平生以聚徒讲学为业，本不留意於文章，谈艺之家亦未有以文章称克宽者。然其学以朱子为宗，故其文皆持论谨严，敷词明达，无支离迂怪之习。诗仅存十馀首，虽亦濂、洛风雅之派，而其中七言古诗数首，造语新警，乃颇近温庭筠、李贺之格。较诸演语录以成篇，方言俚字，无不可以入集者，亦殊胜之。在其乡人中，不失为陈栎、胡炳文之亚。

> 	文士之文以词胜，而防其害理。词胜而不至害理，则其词可传。道学之文以理胜，而病其不文。理胜而不至不文，则其理亦可传。固不必以一格绳古人矣。此集为国朝康熙初其裔孙宗豫所辑，前列行状、墓表、年谱，末附以汪泽民等序文，为胡传纂疏诸书而作者。前有三原《孙枝蔚序》，称《祁门三汪先生集》。今以时代不同，析之各著录焉。

##### 《性情集》六卷（永乐大典本）

> 	元周巽撰。巽事迹不见於他书。其诗集诸家亦未著录。惟《文渊阁书目》载有周巽泉《性情集》一部、一册，与《永乐大典》标题同。《吉安府志》又载有周巽亨《白鹭洲》、《洗耳亭》二诗，检勘亦与此集相合。而集中《拟古乐府小序》，则自题曰“龙唐耄艾周巽”云云。以诸条参互考之，知巽为其名，而巽泉、巽亨乃其号与字也。集中自称尝从征道、贺二县猺寇，以功授永明簿。则在元曾登仕版，而所纪干支有丙辰九月，当为洪武九年，则明初尚存矣。巽诗格不高，颇乏沉郁顿挫之致。然其抒怀写景，亦颇近自然，要自不失雅则。集以“性情”为名，其所尚盖可知也。元末吉州一郡，如周霆震、杨允孚、郭钰等，皆有诗集流传，而巽诗独佚，殆亦有幸不幸欤。今据《永乐大典》所载，蒐罗编辑，釐为六卷。俾与《石初》诸集并存於世，亦未尝不分路争驰矣。

##### 《花溪集》三卷（两淮盐政采进本）

> 	元沈梦麟撰。梦麟字原昭，吴兴人。举后至元己卯乡荐，授婺源州学正，迁武康令。至正中，解官归隐。明初以贤良徵，辞不起。应聘入浙、闽校文者三，为会试同考者再，太祖称之曰“老试。”官然知其志不可屈，亦不强以仕。年垂九十而卒。梦麟以前朝遗老，不能销声灭迹，自遁於云山烟水之间，乃出预新朝贡举之事。此与杨维桢等之修《元史》、胡行简等之修《礼书》，其踪迹相类。

> 	以较丁鹤年诸人，当降一格。然身经徵辟，卒不受官，较改节希荣者，终加一等。

> 	仍系诸元，曲谅其本志也。是集为其玄孙江西按察司佥事清所编。凡诗文四百二十四篇。梦麟与赵孟頫为姻家，传其诗法，七言律体最工，时称“沈八句”。刘基早与之游，尝寄赠曰：“杜陵老去诗千首，陶令归来酒一樽。”其文其人，具见於是矣。

##### 《樗隐集》六卷（永乐大典本）

> 	元胡行简撰。行简字居敬，新喻人。至正二年进士，授国子监助教，历翰林修撰，除江南道御史，迁江西廉访司经历。遭世乱，乞归，以经学教授乡里。事迹见《江西通志》中。考《明史礼志》，载洪武二年诏郡县举高洁博雅之士，同修《礼书》。至者八人，而行简与焉。是明初尚存。故集中《晏公庙喻真人》二碑均有洪武年号。然《明太祖实录》又载“徵江西儒士刘于、胡行简等至京，欲官之，俱以老病辞，各赐帛遣还”。则尚未受明官也。行简文章，以冲和澹雅为宗，虽波澜未阔，而能确守法度，不为支离冗赘之词。拟之元末，殆李祁《云阳集》之流。其诗传者无多，《墨竹》一章，於故君旧国之思，再三致意，亦颇可见其节操。焦竑《经籍志》所列元末明初诸集，为数最夥，而独无此集之目，是明代传本已鲜。今从《永乐大典》蒐辑编缀，厘为六卷，存其概焉。

##### 《东山存稿》七卷、《附录》一卷（内府藏本）

> 	元赵汸撰。汸有《周易文诠》，已著录。初，汸於洪武二年应召修《元史》，归未逾月而卒。其门人汪荫裒辑遗文为一编。后其门人范准又蒐罗补缀，汪仲鲁为之序，但称若干卷而不详其数，似作《序》时尚未编定也。又有嘉靖戊午《鲍志定序》，称“文集散佚，间辑於汪、范二君而未备也。先翰林於先生为莫逆交，故诸所撰述，留余家藏书楼中大率悉备。先君子棠野公追念世好，收摭先生遗文，总汇成集，携游北雍。潜川豫菴汪君亟请绣梓”云云。则此本乃志定之父所编，非汪荫、范准之旧也。凡诗词一卷、文六卷，《附录》一卷。诗文间注本事，有似汸自注者。有称汸为先生，如《赠推命焦月岩》、《咏蟋蟀》二诗及《虞集私试江西六君子策》之类，灼然为后人所加者。详其语意，殆汪、范二人所附欤。康熙辛酉赵吉士重刊《跋》，称“第六卷虞集行状中阙二页”。

> 	今考此篇之末，其文未毕，盖尚阙其末一页，不但二页也。有元一代，经术莫深於黄泽，文律莫精於虞集。汸经术出於泽，文律得於集。其渊源所自，皆天下第一。故其议论有根柢，而波澜意度均有典型，在元季亦翘然独出。诗词不甚留意，然往往颇近元祐体，无雕镂繁碎之态。盖有本之学，与无所师承，剽窃语录自炫为载道之文者，固迥乎殊矣。

##### 《东维子集》三十卷、《附录》一卷（浙江孙仰曾家藏本）

> 	元杨维桢撰。维桢有《春秋合题著说》，已著录。此其初刊诗文集也。维桢以诗才奇逸凌跨一时。此编乃录文二十八卷，诗仅两卷，又以杂文六篇足之。盖以文为主，诗特附行耳。朱国桢《涌幢小品》载王彝尝诋维桢为“文妖”。今观所传诸集，诗歌、乐府出入於卢仝、李贺之间，奇奇怪怪，溢为牛鬼蛇神者，诚所不免。至其文则文从字顺，无所谓“翦红刻翠以为涂饰，聱牙棘口以为古奥”者也。观其於句读疑似之处，必旁注一“句”字，使读者无所岐误。此岂故为险僻，欲使人读不可解者哉？其作《鹿皮子文集序》曰：“卢殷之文凡千馀篇，李础之诗凡八百篇，樊绍述著《樊子书》六十卷，杂诗文凡九百馀篇，今皆安在哉？非其文不传也，言庞义淫，非传世之器也。孔孟而下，人乐传其文者屈原、荀况、董仲舒、司马迁。又其次王通、韩愈、欧阳修、周敦颐、苏洵父子。我朝则姚公燧、虞公集、吴公澄、李公孝光。凡此十数君子，其言皆高而当，其义皆奥而通也。”观其所论，则维桢之文不得概以妖目之矣。陶宗仪《辍耕录》载维桢《辨统论》一篇，大旨谓元继宋而不继辽、金。此集不载此篇，未喻其故。今恭奉谕旨，补入集内。盖维桢虽反颜吠主，罪甚扬雄，而其言可采，则不以其人废之。仰见圣人衮钺之公，上超万古，非儒生浅见之能窥也。

##### 《铁崖古乐府》十卷、《乐府补》六卷（安徽巡抚采进本）

> 	元杨维桢撰。其门人吴复所编。维桢以乐府擅名，此其全帙也。乐府始於汉武，后遂以官署之名为文章之名。其初郊祀等歌，依律制诗，横吹诸曲，采诗协律，与古诗原不甚分。后乃声调迥殊，与诗异格，或拟旧谱，或制新题，辗转日增，体裁百出。大抵奇矫始於鲍照，变化极於李白，幽艳奇诡、别出蹊径，岐於李贺。元之季年，多效温庭筠体，柔媚旖旎，全类小词。维桢以横绝一世之才，乘其弊而力矫之，根柢於青莲、昌谷，纵横排奡，自辟町畦。其高者或突过古人，其下者亦多堕入魔趣。故文采照映一时，而弹射者亦复四起。然其中如《拟白头吟》一篇曰：“买妾千黄金，许身不许心。使君自有妇，夜夜白头吟。”与三百篇风人之旨亦复何异？特其才务驰骋，意务新异，不免滋末流之弊，是其一短耳。

> 	去其甚则可，欲竟废之则究不可磨灭也。惟维桢於明初被召，不肯受官，赋《老客妇谣》以自况，其志操颇有可取。而《乐府补》内有所作《大明铙歌鼓吹曲》，乃多非刺故国，颂美新朝，判然若出两手。据《危素跋》，盖聘至金陵时所作。

> 	或者惧明祖之羁留，故以逊词脱祸欤。然核以大义，不止於白璧之微瑕矣。

##### 《复古诗集》六卷（编修汪如藻家藏本）

> 	元杨维桢撰。所载皆琴操、宫词、冶春、游仙、香奁等作，而古乐府亦杂厕其间。乃其门人章琬所编，以其体皆时俗所置而不为，故以“复古”为名。《琬序》称辑前后所制者二百首，连吴复所编又三百首。而今止一百五十二首，数不相符，或后人已有所删削，非完本欤。其中《香奁》诸诗，为他本所不载。古乐府诸篇则与《铁崖乐府》相复者数十首，而稍有异同。如《石妇操》“山夫折山花”句上，乐府本尚有“峨峨孤竹冈，上有石鲁鲁”二句。“山头朝石妇”句，乐府本作“岁岁山头歌石妇”。又《烽燧曲》一首，乐府本以上二句作下二句，其文互有颠倒。又乐府本所载诗题与此本异者，如《北郭词》之作《屈妇词》，《秦宫曲》之作《桑阴曲》，《合欢词》之作《生合欢》，《空桑曲》之作《高楼曲》。此类不一而足。盖吴复编《铁崖乐府》在至正六年，琬编此集在至正二十四年，相距几二十载。殆维桢於旧稿又有所改定，故琬据而录之。此当从其定本，不当泥其初稿者矣。

##### 《丽则遗音》四卷（江苏巡抚采进本）

> 	元杨维桢撰。维桢《东维子集》不载所作古赋，《铁崖文集》中亦仅有《土圭》、《莲花漏》、《记里鼓车》三作，而他赋概未之及。是集为赋三十有二首，皆其应举时私拟程试之作。乃维桢门人陈存礼所编，而刊版於钱塘者。至正二年，维桢自为之序。其后渐佚不传。《明史艺文志》中备录维桢著述书目，亦无是集之名。明末常熟毛晋偶得元乙亥科湖广乡试《荆山璞赋》一册，而是集实附卷末，始为重刻以行。其《荆山璞赋》五首，并缀录於后，以存其旧。元代设科，例用古赋。行之既久，亦复剽窃相仍，末年尤甚。如刘基《龙虎台赋》，以场屋之作，为世传诵者，百中不一二也。维桢才力富健，回飙驰霆激之气，以就有司之绳尺，格律不更，而神采迥异。遽拟诸诗人之赋，虽未易言，然在科举之文，亦可云卷舒风云，吐纳珠玉者矣。

##### 《夷白斋稿》三十五卷、《外集》一卷（浙江鲍士恭家藏本）

> 	元陈基撰。基字敬初，临海人。受业黄溍之门。所作诗文皆操纵驰骋，而自有雍容揖让之度，能不失其师传。至正中，以荐授经筵检讨。尝为人草谏章，几获罪，引避归。张士诚据吴，引为学士，书檄多出其手。明兴，太祖召修《元史》，赐金而还。《明史文苑传》附见《赵埙传》中。基寓舍有夷白斋，故以名其稿。凡《内集》诗十一卷、文二十四卷，《外集》诗文合一卷，大抵皆元世所作也。朱存理《楼居杂著》有《跋夷白斋稿》一篇，称“得钞本於王东郭家，临写一部，计二百九十六番，装为五册”，而不言其卷数。又有《跋夷白斋拾遗》一篇，称“尚宝李公前修郡乘时，先得海虞人家本一册，复有遗文三十五篇，予悉录之。今得王氏本相校异同，於海虞本录出为《拾遗》一卷。吴中尤氏有遗墨数纸，内有《陈基传》、谢徽诗，并存《拾遗》后”云云。据其所言，颇与今本相近。然存理但云《拾遗》为遗文，而此本《外集》有诗，或后人又有所更定欤。

##### 《庸菴集》十四卷（永乐大典本）

> 	元宋禧撰。禧初名元禧。后改名禧，字无逸，庸菴其号也。馀姚人。元至正庚寅中浙江乡试，补繁昌教谕，寻弃归。洪武初，召修《元史》。所撰《外国传》，自高丽以下悉出其手。书成不受职，乞还山。复与桂彦良同徵主考福建。故《明史》列之《文苑》中，附见《赵埙传》末。然集中《题桐江钓隐图》有云：“黄冠漫忆贺知章，老病怜予简书趣。”又《寄宋景濂》云：“当时十八士，去留各有缘。”而戴良赠以诗亦有“麦秀歌残已白头，逢人犹自说东周”之句。则亦沈梦麟、赵汸之流，非危素诸人比也。禧学问源出杨维桢。维桢才力横轶，所作诗歌，以奇谲兀奡凌跞一世，效之者号为“铁体”。而禧诗乃清和婉转，独以自然为宗，颇出入香山、剑南之间。文亦详赡明达，而不诡於理。可谓善学柳下惠，莫如鲁男子矣。黄虞稷《千顷堂书目》载《庸菴文集》三十卷，又《庸菴诗集》十卷。自明以来，未有刊版，故流播绝稀。今浙江所采进者，乃其《诗集》，即《千顷堂书目》所云十卷之本，而《文集》则已久佚。惟《永乐大典》各韵内诗文并载，尚具梗概。以浙本相校，其诗惟多七言绝句四首、词一首，其他转不若浙本之详备。疑编录之时，多所删汰。其杂文每题之下各载年月。检勘皆至正间所作，而入明乃无一篇。当亦不免有所遗脱。然世无传本，惟藉此以获见一斑，尤不可不亟为甄录。谨据浙本参互考证，仍编《诗集》为十卷，《文集》则别厘为四卷，又从《西湖志》补诗二首，《馀姚志》补文二首。统题作《庸菴集》，以备元末之一家焉。

##### 《可闲老人集》四卷（浙江鲍士恭家藏本）

> 	元张昱撰。昱字光弼，自号一笑居士，庐陵人。元末，左丞杨旺紥勒镇江浙，昱参谋军府，官至左右司员外郎，行枢密院判官，元末弃官不仕。张士诚招礼之，不屈。明太祖徵之至京，召见，悯其老，曰“可闲矣”，厚赐遣归。更号可闲老人，放浪山水，年八十三乃卒。《明史文苑传》附见《赵捴谦传》中。瞿宗吉《归田诗话》记其在杨旺紥勒幕中诸作。又记其酒酣自诵《歌风台诗》，以界尺击案，渊渊作金石声，曰：“我死葬骨湖上，题曰诗人张员外墓足矣。”其风调可以想见也。其诗学出於虞集，故具有典型。旧稿散佚。正统元年杨士奇始得残帙於给事中夏时，以授浮梁县丞时昌刻之。此本即从正统刻本传写者，士奇原《序》尚载於卷端。其诗才气纵逸，往往随笔酬答，或不免於颓唐。然如《五王行春图》、《歌风台》诸作，皆苍莽雄肆，有沈郁悲凉之概。《天宝宫词》、《辇下曲》、《宫中词》诸作，不独咏古之工，且足备史乘所未载。顾嗣立《元诗选》尝录其诗於《辛集》中。其小传引《杨士奇序》云云，所见盖即此本。旧版久佚，流传渐寡。国初金侃得毛晋家所藏别本，改题曰《庐陵集》。侃复为校正，间附案语於下方。然其本亦从此本传录，非两书也。

##### 《石门集》七卷（浙江汪启淑家藏本）

> 	元梁寅撰。寅有《诗演义》，已著录。其集世有二本。一即此本，乃马氏玲珑山馆所钞。一为新喻知县崇安暨用所刊本，分为十卷，与此本稍有详略，而其大致不甚相远，盖即此本而析其卷帙以就成数耳。寅於《易》、《诗》、《书》、《春秋》、《礼记》、《周礼》皆有训释。又有《策要》、《史断》诸书，颇究心於史学。又有《耄言》、《论林》、《蒐古集》、《格物编》诸书，亦兼讲考证。故其文理极醇雅，而持论多有根柢，不同剽掇语录之空谈。诗格尤舂容淡远，规仿陶、韦。惟《河源》一记，过信笃什所传，其谬与潘昂霄相类。盖儒生拘限旧闻，故承讹袭误。然有元一代，皆主火敦脑儿之说，不独寅一人为然，存而不论焉可矣。

##### 《玉笥集》九卷（浙江汪启淑家藏本）

> 	元邓雅撰。原本集首但题邓伯言，而不著其名。今案集中洪武壬戌《辞聘诗》，有“雅以菲才，例蒙郡举”云云，知其名为雅，而伯言乃其字也。又雅虽辞聘，而末一卷乃为《朝京纪行诗》，且有应制赋《锺山云气沍寒》之作。盖当时未允其辞，起送入都之后，始得放还，与张昱等相类也。时梁寅方讲学石门山中，雅与之游，此集即寅所勘定。然《江西通志》失载其人。此集诸家书目亦未著录。

> 	惟此抄帙流传，仅存至今耳。卷首有《梁寅序》及答书一首，又何淑、丁节、戴正心《序》各一首，谢观《题词》一首，皆极相推挹。今观其诗，虽未免稍涉率易，而气味冲澹，颇有自然之致，究为不失雅音。与梁寅《石门集》体裁正复相近，宜其契分之深矣。

### 一百六十九 集部二十二

#### 别集类二十二△《明太祖文集》二十卷（两江总督采进本）

> 	明巡按直隶督学御史姚士观、南京户部督储主事沈鈇仝校刊。分十八类。曰诏，曰制，曰诰，曰书，曰敕命，曰策问，曰敕问，曰论，曰乐章，曰乐歌，曰文，曰碑，曰记，曰序，曰说，曰杂著，曰祭文，曰诗。案《太祖集》初刻於洪武七年。刘基及宋濂《文集》所载序文俱云五卷，称翰林学士乐韶凤所编录。然黄虞稷《千顷堂书目》已不著录。所著录者有《太祖文集》三十卷。注曰：“甲集二卷，乙集三卷，丙集文十四卷、诗一卷，丁集十卷。”又《太祖文集类编》十二卷。又《太祖诗集》五卷。又《太祖御制书稿》三卷。均与此本不符。焦竑《国史经籍志》列《太祖文集》二十卷，又三十卷。此本卷数与竑所列前一本合，当即竑所著录欤。其刻在万历十四年，编次不知出谁手。《目录》之末有姚士观等《跋》语，乃据旧本刻於中都，亦未能详考所自来也。考朱彝尊《明诗综》载有太祖《神凤操》一首，而集内无之，则亦未为赅备。然所谓三十卷者，今未见传本，其存佚均未可知。近时诸家所藏弆，大抵皆即士观等所刻。今亦据以著录，存有明一代开国之著作焉。

##### 《宋学士全集》三十六卷（内府藏本）

> 	明宋濂撰。濂有《篇海类编》，已著录。元末文章，以吴莱、柳贯、黄溍为一朝之后劲。濂初从莱学，既又学於贯与溍，其授受具有源流。又早从闻人梦吉讲贯五经，其学问亦具有根柢。《明史》濂本传称其“自少至老，未尝一日去书卷，於学无所不通。为文醇深演迤，与古作者并。在朝郊社、宗庙、山川、百神之典，朝会、燕飨、律历、衣冠之制，四裔、贡赋、赏劳之仪，旁及元勋巨卿碑记刻石之词，咸以委濂，为开国文臣之首。士大夫造门乞文者，后先相踵。

> 	外国贡使亦知其名，高丽、安南、日本至出兼金购其文集”。《刘基传》中又称基所为文章，气昌而奇，与濂并为一代之宗。今观二家之集，濂文雍容浑穆，如天闲良骥，鱼鱼雅雅，自中节度。基文神锋四出，如千金骏足，飞腾飘瞥，蓦涧注坡。虽皆极天下之选，而以德以力，则略有间矣。方孝孺受业於濂，努力继之，然较其品格，亦终如苏之与欧。盖基讲经世之略，所学不及濂之醇。方孝孺自命太高，意气太盛，所养不及濂之粹也。

##### 《宋景濂未刻集》二卷（浙江巡抚采进本）

> 	明宋濂撰。濂集重刻於嘉靖中，行世已久。此本乃国朝顺治乙未濂裔孙实颖得文徵明家所藏旧稿以示金坛蒋超，超择其中今本未载者得三十八篇，编为此集，以补其遗。今以韩叔阳刻本重勘，其中跋何道夫所著宣抚郑公墓铭等十一篇，皆今本所已载，超盖检之未审。其馀二十七篇则实属佚文。推究当日之意，盖或以元代功臣诸颂及志铭诸篇大抵作於前朝，至明不免有所讳；或以尊崇二氏，不免过当，嫌於躭溺异学而隐之。观杨士奇《东里集》、倪谦《文僖集》并用杨杰《无为集》例，凡为二氏而作者，皆别为卷帙，附缀末简，不散入各体之中。则正德、嘉靖以前士大夫之持论，可大略睹矣。然古来操觚之士，如韩愈之於高闲、文畅，持论终始谨严，固其正也。其馀若苏、黄诸集，不入学派者勿论。至於胡寅、真德秀，皆讲学家所谓大儒，《致堂》、《西山》二集，此类正复不少。盖文章一道，随事立言，与训诂经义，排纂语录，其例小殊。宋儒尚不能拘，则濂作释、老之文，又何必欲灭其迹欤。

##### 《诚意伯文集》二十卷（浙江巡抚采进本）

> 	明刘基撰。基有《国初礼贤录》，已著录。其诗文杂著凡《郁离子》四卷、《覆瓿集》十卷、《写情集》二卷、《春秋明经》二卷、《犁眉公集》二卷，本各自为书。成化中，巡按浙江御史戴鱀等始合为一帙，而冠以基孙廌等所撰《翊运录》。盖以中载诏旨制敕，故列之卷首。然其书究属廌编，用以编入卷数，使此集标基之名，而开卷乃他人之书，殊乖体例。今移缀是录於末简，以正其讹。

> 	馀十九卷则悉仍戴本之原次，以存其旧。基遭逢兴运，参预帷幄，秘计深谋，多所裨赞。世遂谬谓为前知，凡谶纬术数之说，一切附会於基，神怪谬妄，无所不至。方技家递相荧惑，百无一真。惟此一集，尚真出基手。其诗沈郁顿挫，自成一家，足与高启相抗。其文闳深肃括，亦宋濂、王祎之亚。《杨守陈序》谓“子房之策不见词章，玄龄之文仅办符檄，未见树开国之勋业，而兼传世之文章，可谓千古人豪”。斯言允矣。大抵其学问智略如耶律楚材、刘秉忠，而文章则非二人所及也。

##### 《凤池吟稿》十卷（浙江汪汝瑮家藏本）

> 	明汪广洋撰。广洋字朝宗，高邮人，流寓太平。元末举进士。太祖渡江，召为元帅府令史。官至右丞相，封忠勤伯。洪武十二年，坐贬广南，於中途赐死。

> 	事迹具《明史》本传。广洋有幹济才，屡参政柄，亦无他罪恶。徒以初与杨宪同为中书左右丞，又与胡惟庸同为左右丞相，俱隐忍依违，不能发其奸状，卒以党诛。盖巧宦而適以巧败，故史称其有负於爰立。至於学问文章，则史称其少师余阙，淹通经史，善篆隶，工为诗歌。今观是集，大都清刚典重，一洗元人纤媚之习。朱彝尊《静志居诗话》尝摘其五言之“平沙谁戏马，落日自登台”，“湖水当门落，松云傍枕浮”，“怀人当永夜，看月上疏桐”，“对客开春酒，当门扫落花”，“天垂芳草地，渔唱夕阳村”等句数十联。以为可入《唐人主客图》。

> 	《静居》、《北郭》犹当逊之，毋论孟载，其论颇为允惬。虽当时为宋濂诸人盛名所掩，世不甚称。然观其遗作，究不愧一代开国之音也。

##### 《陶学士集》二十卷（浙江汪汝瑮家藏本）

> 	明陶安撰。安字主敬，当涂人。元至正八年中浙江乡试。入明，官至江西行省参知政事。事迹具《明史》本传。其诗一曰《辞达集》，一曰《知新近稿》，一曰《黄岗寓稿》，一曰《鹤沙小记》，一曰《江行杂咏》，本各自为集。此本分体编次，与所作词赋共为十卷。其文亦十卷，而送人之序引居其半。或以安文章宿望，人得其赠言以为荣，故求之者多耶。又安以儒臣司著作，於郊社、宗庙典礼，皆有奏议。若明初分祭南北郊，及四代各一庙之制，皆定於安。又刑律亦安所裁。而集中均不载其文，殆以朝廷公牍，同署者不一人，故不复列入私集也。

> 	世言祝寿之序，自归有光始入集。考此集已有二篇，则不自有光始矣。安声价亚於宋濂，然学术深醇，其词皆平正典实，有先正遗风。一代开国之初，应运而生者，其气象固终不侔也。

##### 《西隐集》十卷（浙江汪汝瑮家藏本）

> 	明宋讷撰。讷字仲敏，滑县人。元至正中举进士。官盐山知县。洪武十三年徵为国子助教，升翰林学士、文渊阁大学士，迁国子祭酒卒。正德中追谥文恪。

> 	事迹具《明史》本传。刘三吾撰讷墓志，称所著《西隐集》十七卷。而《明史艺文志》、黄虞稷《千顷堂书目》俱作十卷。此本有东莱刘师鲁《序》，称其集初为上海张趋所手录。滑人王崇之令上海，从其后求得而刻之。岁久漫漶，师鲁因鸠工重刻，盖即十卷之本。岂张趋缮录之时，又有所删并，故与墓志不合欤。

> 	集前四卷为赋、诗，后六卷为杂文，附以明太祖手敕四道，及《白云茅屋赋》二篇、《记》一篇。白云茅屋者，讷所筑别墅之名也。讷领成均胄子之任，师道严正，为一时典型。文章亦浑厚醇雅，其奉敕制太学碑，极为太祖所赏，今具载集中。又有壬子岁考试《秋闱次北平诗》，及《秋闱即事》诸诗。壬子乃洪武六年，盖讷未仕之前，已应聘为北平考官，而本传、墓志均未之载。其《过元故宫诗》十九首，尤缠绵悱恻，有风人忠厚之遗。朱彝尊《静志居诗话》亦甚推其“半船凉色潮生海，两岸秋风浪拍沙，华表柱头相语鹤，秣陵江上独归鸿”诸佳句云。

##### 《王忠文公集》二十四卷（浙江巡抚采进本）

> 	明王祎撰。祎有《大事记续编》，已著录。是集前十二卷题“鄱阳刘杰编辑，庐陵刘同校正”。十三卷以下则编辑者改题同，校正者改题杰。意二人各刊其半欤。杰即正统六年为义乌丞时表祎之忠於朝，得赠官赐谥者也。祎所著本为《华川前集》十卷、《后集》十卷，杰等合编为此本。卷端胡翰、胡行简二《序》，皆为《前集》作。宋濂、苏伯衡二《序》皆为《后集》作。其杨士奇一《序》，则为此本作也。祎师黄溍、友宋濂，学有渊源，故其文醇朴宏肆，有宋人轨范。

> 	《濂序》称其“文凡三变：初年所作，幅程广而运化宏；壮年出游之后，气象益以沈雄；暨四十以后，乃浑然天成，条理不爽”。可谓知祎之深矣。郑瑗《井观琐言》称其文“精密而气弱”，非笃论也。集中多代拟古人之作，盖学文之时，设身处地以殚揣摩之功。宋代诸集，往往有此，亦未可以游戏讥焉。

##### 《翠屏集》四卷（浙江汪汝瑮家藏本）

> 	明张以宁撰。以宁有《春王正月考》，已著录。是集为宣德三年所刊，陈琏为之序。称以宁文集为其子孟晦所编，宋濂序之；诗集为其门人石光霁所编，刘三吾、陈南宾序之。其孙南雄教官隆，复以安南稿续版行世。今三序皆冠集首，而诗文集总题“光霁编次，嗣孙德庆州训导淮续编”，与序不同，未喻其故。其文神锋隽利，稍乏浑涵深厚之气。其诗五言古体，意境清逸；七言古体，亦遒警。

> 	惟《倦绣篇》、《洗衣曲》等数章，稍未脱元季绮缛之习。近体皆清新，间有涉於纤仄者，如《次李宗烈韵诗》“浮生万古有万古，浊酒一杯复一杯”之类。然偶一见之，不为全体之累也。《明史文苑传》称“以宁在元以翰林侍读学士知制诰。在朝宿儒虞集、欧阳玄、揭徯斯、黄溍之属，相继物故。以宁有俊才，博学强记，擅名於时，人呼小张学士”云云。则以宁兼以文章显，不但以《春秋》名家。徐泰《诗谈》称以宁诗“高雅俊逸，超绝畦畛，如翠屏千仞，可望而不可跻”。虽推挹稍过，然亦几乎近似矣。

##### 《说学斋稿》四卷（浙江鲍士恭家藏本）

> 	明危素撰。素有《草庐年谱》，已著录。据《千顷堂书目》，其文集本五十卷，明代已散佚不存。此本乃嘉靖三十八年归有光从吴氏得素手稿传抄。其文不分卷帙，但於纸尾记所作年岁，皆在元时所作。《有光跋》称共一百三十六篇，此本乃止一百三十三篇。又王懋竑《白田杂著》有是集《跋》，称赋三、赞二、铭二、颂三、记五十有一、序七十有六，共一百三十八首，以《有光跋》为传写之误。然据懋竑所列，实止一百三十七首，数亦不符。殆旧无刊版，好事者递相传录，故篇数参差，不能画一，实则一本也。素晚节不终，为世僇笑，其人本不足称，而文章则欧、虞、黄、柳之后，屹为大宗。《懋竑跋》称其文“演迤澄泓，视之若平易，而实不可几及，非熙甫莫知其深”。其珍重钞传，盖非漫然矣。

##### 《云林集》二卷（浙江鲍士恭家藏本）

> 	明危素撰。皆在元代所作之诗，乃贤为编次成集者也。素家居临川，相近有云林山，尝读书其上。方方壶为作《云林图》，陈旅等俱赋诗以记其事，故集即以是为名。朱彝尊《曝书亭集》有是书《跋》，称发雕於后至元三年。则彝尊所见，乃元时旧版。此本卷帙相符，盖犹从原刻抄传者。特《彝尊跋》称前有《虞集序》，而此本所载乃集《赠行序》一篇，绝与诗集无涉，似为后人所附入。观其《静志居诗话》，亦称前有虞集《送行序》，则已自知其误而改之矣。素於元末负盛名，入明以后，其人不为世所重，其文亦遂不复收拾。故《说学斋集》仅存在元之文，而此集亦仅存在元之诗，不足尽素之著作。然气格雄伟，风骨遒上，足以陵轹一时。就诗论诗，要不能不推为元季一作者矣。原集共诗七十六首，浙江鲍氏知不足斋本复从他书蒐采，增入补遗十四首，较为完备，今并仍而录之焉。

##### 《白云集》七卷（安徽巡抚采进本）

> 	明唐桂芳撰。桂芳一名仲，字仲实，号白云，又号三峰，歙县人。教授元之第五子。少从洪焱祖学，弱冠为明道书院司训。元至正中，用荐授建宁路崇安县教谕。再任南雄路学正，以忧归。明太祖定徽州，召对称旨，命之仕，以瞽废辞。

> 	寻摄紫阳书院山长。卒年七十有三。此集在程敏政所编《唐氏三先生集》中。庐陵锺晦撰桂芳行状，称其文一以气为主。今观集中有《与陈浩书》，称尝慕苏老泉闭户探赜，古今上下，融液胸臆，故下笔源源，而无艰险窘迫态。辄谓文不可学而能，气可以养而致此，此苏老家传法也。盖其平生宗旨如此。故所作容与逶迤，绝无聱牙晦涩之习。诗亦清谐婉丽，颇合雅音。集中《重修兴安府孔子庙记》，称“龙凤元年，大丞相统军下太平，克应天。六年冬，佥事黄公行郡兴安，重建府学”。又《赠汪德元序》，称“大丞相吴国公”。又《黄宪佥唱酬诗序》，称“大丞相位冢宰之明年”。案龙凤乃韩林儿年号，大丞相即明太祖。盖明兴时实假伪宋号令，故用其纪年。徽州改兴安府在丁酉年，见《明史地理志》。其为冢宰事则《明史》不载。盖必林儿所加官，而其后讳之。此亦可以证史也。

##### 《登州集》二十三卷（福建巡抚采进本）

> 	明林弼撰。弼字元凯，龙溪人。元至正戊子进士，为漳州路知事。明初以儒士修《礼乐书》，授吏部主事，官至登州府知府。弼尝与王廉同使安南，以却赆金为太祖所器。生平著作有《梅雪斋稿》、《使安南集》。是集总名《登州》，盖汇为一编，总题以所终之官也。凡诗七卷、文十六卷。其《使安南集》，宋濂曾为之序，称其文辞尔雅。王祎亦尝赠以诗，与之唱酬。其墓志即王廉所作，称其诗文皆雄伟跌宕，清峻之语，敻出尘表。盖明初闽南以明经学古擅名文苑者，弼实为之冠也。弼又名唐臣，以时禁国号名氏，遂仍旧名。是弼其初名，唐臣乃其改名。朱彝尊《明诗综》则云弼初名唐臣，当由《宋濂序》谓唐臣更名为弼致误，然《宋序》未尝言初名唐臣也。至弼改名既久，而此本之首尚署“林唐臣撰”，殊乖其实。今仍署弼名，著之录焉。

##### 《槎翁诗集》八卷（浙江汪汝瑮家藏本）

> 	明刘崧撰。崧字子高，初名楚，泰和人。元末举於乡。洪武三年以人材荐，授职方郎中。迁北平按察司副使，坐事输作京师。十三年，手敕召为礼部侍郎，擢吏部尚书致仕。十四年，复召为国子司业，未旬日卒。事迹具《明史》本传。

> 	崧七岁能赋诗，及长，日课一篇。读书天寒皲裂不少辍。其在官舍，孤灯讽诵，夜分不休。盖一生耽嗜吟咏，至为刻苦。故徐泰《诗谈》称其“如冬岭孤松，老而愈秀”。胡应麟《诗薮》称：“当明之初，吴中诗派，昉於高启；越中诗派，昉於刘基；闽中诗派，昉於林鸿；岭南诗派，昉於孙蕡；而江右诗派，则昉於崧。”

> 	史亦称崧善为诗，豫章人宗之，为西江派。大抵以清和婉约之音，提导后进。迨杨士奇等嗣起，复变为台阁博大之体，久之遂浸成冗漫。北地信阳乃乘其弊而力排之，遂分正、嘉之门户。然崧诗平正典雅，实不失为正声。固不能以末流放失，并咎创始之人矣。

##### 《东皋录》三卷（两淮盐政采进本）

> 	明释妙声撰。妙声字九皋，吴县人。元末居景德寺，后居常熟慧日寺，又主平江北禅寺。洪武三年，与释万金同被召，莅天下释教。所作诗文，缮写藏之山房。洪武十七年，其徒德瓛始刊行之。《明史艺文志》、明僧宏秀集皆作七卷。

> 	此本有汲古阁印，盖毛晋家钞本。前有晋题识，亦称德瓛所刻凡诗三卷、杂文四卷。而其书、杂文及诗仅共为三卷，盖传录时所合并也。妙声入明时，年已六十馀，诗文多至正中所作，故顾嗣立《元诗选》亦录是集。然方外者流，不婴爵禄，不能以受官与否为两朝之断限。既已谒帝金门，即属归诚新主，不能复以遗老称矣。今系之明，从其实也。妙声与袁桷、张翥、危素等俱相友善，故所作颇有士风。当元季扰攘之时，感事抒怀，往往激昂可诵。杂文体裁清整。四六俪语，亦具有南宋遗风。在缁流之内，虽未能语带烟霞，固犹非气含蔬筍者也。

##### 《覆瓿集》七卷、《附录》一卷（两江总督采进本）

> 	明朱同撰。同字大同，自号紫阳山樵，休宁人。翰林学士升之子。《明史》附见《升传》末。是集末有《范檩跋》，称洪武中以人材举，为东宫官，寻进礼部侍郎。而同时范准作《云汉归隐图跋》，则云由吏部员外郎升礼部侍郎。准字平仲，尝受业於升，与同交至契，所记宜得其实。又《明史》但载同坐事死，而不著其详。蒋一葵《尧山堂外纪》乃云“同以词翰受知，宫人多乞书便面。一日，御沟有浮尸，帝疑之，遂赐死”。其说颇荒唐，未可信也。集凡诗三卷，多元末之作，爽朗有格。文四卷，议论纯粹，不愧儒者之言。惟编录者不解体裁，知有拗体律诗，而不知何者为拗体，遂以七言古体之八句者，列为律诗，弇陋殊甚。

> 	今姑仍旧本录之，而附纠其谬焉。

##### 《柘轩集》四卷（两淮盐政采进本）

> 	明凌云翰撰。云翰字彦翀，钱塘人。元至正十九年举浙江乡试。除平江路学正，不赴。洪武辛酉，以荐授四川成都教授。坐贡举乏人，谪南荒以卒。事见《归田诗话》。瞿宗吉与之最契，语必不诬。或以为卒於官者，误也。所作诗文杂著，藏稿於家。至永乐中，其孙始编为四卷。朱彝尊《静志居诗话》称“云翰学於陈众仲，故其诗华而不为靡，驰骋而不离乎轨”。今案集有宣德中《王羽序》云：“莆田陈众仲提举浙路儒学政，以文鸣於东南，程以文声誉与之伯仲。柘轩汎扫程门，获承指授。”其里人夏节，作云翰行述，亦云早游黟南程以文之门。

> 	是云翰所师事者乃程文，而非陈旅，诸家所记甚明。彝尊之言未知何据。至谓其五言如《陪祭作》、七言如《鬼猎图》，才情奔放，不可羁靮，直可搴郁离之旗，摩青邱之垒。则评品颇当，於云翰非溢量也。

##### 《白云稿》五卷（浙江汪启淑家藏本）

> 	明朱右撰。右字伯贤，临海人，自号邹阳子。元至正二十一年尝诣阙献《河清颂》，不遇而归。洪武三年召修《元史》。六年修日历，除翰林院编修。七年修《洪武正韵》，寻迁晋府右长史，卒於官。《明史文苑传》附载《赵埙传》中。所著《白云稿》本十卷。今世所传仅存五卷，杂文之后仅有《琴操》而无诗。

> 	检勘诸本并同，无可校补。朱彝尊《静志居诗话》谓“后五卷尝得内阁本一过眼，恨未钞成足本”。则彝尊家所藏亦非完帙也。右为文不矫语秦汉，惟以唐宋为宗，尝选韩、柳、欧阳、曾、王、三苏为《八先生文集》。八家之目，实权舆於此。

> 	其格律渊源，悉出於是。故所作类多修洁自好，不为支蔓之词，亦不为艰深之语。

> 	虽谨守规程，罕能变化，未免意言并尽。而较诸野调芜词，驰骋自喜，终不知先民矩矱，为何物者，有上下床之别矣。

##### 《密庵集》八卷（永乐大典本）

> 	明谢肃撰。肃字原功，上虞人。元至正末，张士诚据吴，肃慨然欲见宰相，献偃兵息民之策。卒无所遇，归隐於越。洪武中举明经，授福建按察司佥事。以事被逮，下狱死。《明史艺文志》、焦竑《国史经籍志》、黄虞稷《千顷堂书目》俱载肃《密庵集》十卷。而传本久稀，藏书家罕著於录。惟《永乐大典》中所收肃诗文颇多。其时肃没未久，而姚广孝等已录其遗集，与古人同列，知当日即重其文矣。朱彝尊《静志居诗话》称肃“初谒贡师泰於吴山仰高亭，时贡方奉诏漕闽广粟，当泛舟大海，因与同载至海昌，留居州北，执经问难。凡一诗之出，一文之就，折衷论议，必当於理乃已”。是肃之学问渊源，实出师泰。观集中《题天风海涛亭诗序》云：“用先师尚书贡公玩斋所咏诗一句为起，以仰止於公。”

> 	又师泰遗集亦肃所刊行，均惓惓不忘其本。故所作古文词，格律具有法程。其在氵维州寄人一诗，载所与同徵修《礼书》者有张绅、杨翮等十人之名，为《明史礼志》所未及。又《送行人蔡天英颁琉球国王印宝》一诗。考之《明史外国传》，但有赐中山、山南、山北三王镀金银印一事，而不言曾遣行人。凡此之类，於考史尤有所裨益。谨采掇编次，厘为八卷。又戴良原《序》二首别见《九灵集》中，今并取弁简端，以略还其旧焉。

##### 《清江诗集》十卷、《文集》三十一卷（编修汪如藻家藏本）

> 	明贝琼撰。琼字廷琚，一名阙，字廷臣，崇德人。元末领乡荐，遭乱退居殳山。明初徵修《元史》，除国子监助教。事迹附见《明史宋讷传》。考程庆《珫声文会选》以贝阙、贝琼为二人。然陶宗仪《辍耕录》载妓女真真事云：“嘉兴贝阙有诗。”今《真真曲》载此集中，则琼一名阙审矣。《两浙名贤录》载琼集二十卷，明万历中所刻乃止三卷。此本凡诗集十卷，文集分《海昌集》一卷，《云间集》七卷、《两峰集》三卷、《金陵集》十卷、《中都稿》九卷、《归田稿》一卷，仅有钞本流传。康熙丁亥，桐乡金檀购得之，始为刊版。琼学诗於杨维桢，然其论文，称立言不在崭绝刻峭，而平衍为可观；不在荒唐险怪，而丰腴为可乐。盖虽出於维桢之门，而学其所长，不学其所短，宗旨颇不相袭。

> 	朱彝尊《静志居诗话》谓其诗“爽豁类汪广洋，整丽似刘基，圆秀胜林鸿，清空近袁凯，风华亚高启，朗净过张羽，繁缛愈孙蕡，足以领袖一时”。乡曲之言，未免过实。然其诗温厚之中自然高秀，虽不能兼有诸人之胜，而驰骤於诸人之间，实固无所多让。其文亦冲融和雅，有一唱三叹之音。史称宋濂为司业，建议立四学，并祀舜、禹、汤、文为先圣。琼作《释奠解》驳之，识者多是琼议。则其考证古礼，尤有依据，不但词采之工矣。

##### 《苏平仲集》十六卷（浙江巡抚采进本）

> 	明苏伯衡撰。伯衡有《空同子瞽说》，已著录。是集卷首有洪武四年《刘基序》，而集中《厚德庵记》云“庵成於洪武壬戌十二月”，则是《记》乃洪武十五年以后之作，基所序者，尚未定之初稿也。又集末有洪武八年《胡翰跋》，谓伯衡选为太学官，居太学六年。考《明史》称伯衡以丙午岁为国子学录。伯衡所著《国子学同官记》，称以丁未升学正。其诗又有《庚戌七月十日奉命编摩国史口号》。则伯衡由学正擢编修，实在洪武三年，上距丙午仅五年。翰与伯衡同时，所叙不应有误，或史误移后一年欤。集为正统壬戌处州推官黎谅所重刻。《宋濂序》称其不求似古人，而未尝不似。又《明史文苑传》称“濂以翰林学士承旨致仕，荐伯衡自代，称其文词蔚赡有法”。殆非虚美。郑瑗《井观琐言》病其用意太苦，遣词太繁缛，不可为法。则过高之论矣。

##### 《胡仲子集》十卷（浙江汪汝瑮家藏本）

> 	明胡翰撰。翰字仲子，一字仲申，金华人。洪武初，以荐为衢州府教授。事迹具《明史文苑传》。是集乃其门人刘刚及浦阳王懋温所编，以洪武十四年刊版。今印本罕传，惟写本犹存於世。凡文九卷、诗一卷。史称其文曰《胡仲子集》、诗曰《长山先生集》，今合为一集，岂刚等所并欤。史又称翰少从吴师道及吴莱学为古文，复登同邑许谦之门。今观其文章，多得二吴遗法，而持论多切世用，与谦之坐谈诚敬小殊。然尝与修《元史五行志》，序论即其所撰，今见集中。

> 	於天人和同之际，剖析颇微。《犠尊辨》、《宗法论》诸篇，亦湛深经术，则又未尝不精究儒理也。诗不多作，故卷帙寥寥，而格意特为高秀。朱彝尊《静志居诗话》曰：“金华承黄文献溍、柳文肃贯、吴贞文莱之后，多以古文词鸣，诗非所好。以诗论，吾必以仲申为巨擘焉。独孤及之论曰：五言之源生於《国风》，广於《离骚》，著於苏、李，盛於曹、刘。汉魏作者，质有馀而文不足。以今揆昔，则有朱弦疏越，太羹遗味之叹。诵仲申五言，正犹路鼗出於土鼓，篆籀生於鸟迹。庶几哉，升堂之彦乎。宜潜溪有学林老虎文渊鲸之目也。”斯言允矣。

##### 《始丰稿》十四卷（浙江巡抚采进本）

> 	明徐一夔撰。一夔有《艺圃搜奇》，已著录。朱彝尊《静志居诗话》曰：“大章遗稿罕传，余於京师见之新城王贻上所。凡四册，比余家藏者倍之。然验其目无诗，犹未是足本。”案今行世凡二本。其一本六卷，当即朱彝尊家所藏。

> 	此本自一卷至三卷为前稿，自四卷至十四卷为后稿，皆杂文无诗，当即王士祯家所藏矣。据《千顷堂书目》，载一夔《始丰类稿》十五卷，此本所佚不过诗一卷耳。其文皆谨严有法度，无元季冗沓之习。其《与王祎论修史书》，《明史》载之於本传。陈继儒尝称其《宋行宫考》、《吴越国考》研核精确。王士祯又称其《钱塘铁箭辨》精於考核。其《欧史十国年谱备证》一篇，谓“欧阳氏於吴越改元，止据宝石山制称宝正六年为证”。一夔复得钱镠将许俊墓砖有“宝正三年”字，以证《欧史》之不诬。又谓“元瓘袭位后，不复改元”。立说皆有根据。观其所辨，始知明嘉靖间钱德洪所撰《吴越世家疑辨》，谓“改元之事别无证据者，特为先世讳耳”。是又多资考证，不但其文之工也。

##### 《王常宗集》四卷、《补遗》一卷、《续补遗》一卷（江苏巡抚采进本）

> 	明王彝撰。彝字常宗，其先蜀人，本姓陈氏。父仕元为昆山教授，遂迁嘉定。

> 	洪武初，以布衣召修《元史》，赐金币遣还。寻选入翰林，以母老乞归养，自号妫蜼子。后以魏观上梁文事，与高启并诛。《明史文苑传》附载《赵埙传》中。其集本名《三近斋稿》，弘治中都穆编为文三卷、诗一卷。刘廷璋、浦杲又辑《补遗》一卷。今世所传钞本，又有《续补遗》一卷，不知何人所辑。考其体格，与全集相类，似非赝作也。王士祯《香祖笔记》曰：“王徵士集，都少卿元敬编。元敬称其古文明畅英发。又或以为‘吴中四杰’之一，以常宗代张来仪者。

> 	今观其诗，歌行拟李贺、温庭筠，堕入恶道，馀体亦不能佳，安能与高、杨相颉颃乎”云云。案彝之学出天台孟梦恂，梦恂之学出婺州金履祥，本真德秀文章正宗之派。故持论过严，或激而至於已甚。集中《文妖》一篇，为杨维桢而作者，曰：“天下所谓妖者，狐而已矣。俄而为女妇，而世之男子惑焉。则见其黛绿朱白，柔曼倾衍之容，无乎不至。虽然，以为人也则非人，以为妇女也则非妇女，而有室家之道焉。此狐之所以妖也。浙之西言文者必曰杨先生。予观其文，以淫词谲语裂仁义，反名实，浊乱先圣之道。顾乃柔曼倾衍，黛绿朱白，奄然以自媚。

> 	宜乎世之为男子者之惑之也”云云。其言矫枉过直，而诟厉亦复伤雅。虽石介作怪说以诋杨亿，不至於是。士祯所云或亦有激而报之乎。然其文大致淳谨。诗亦尚不失风格，虽不足以胜张羽，必以为一无可取，则又太过。《香祖笔记》成於士祯晚年，诋诃过厉，时复有之，固未可据为定论矣。

##### 《白石山房逸稿》二卷（两淮马裕家藏本）

> 	明张孟兼撰。孟兼名丁，以字行，浦江人。洪武初，徵为国子监学录，与修《元史》。以太常丞出为山西按察司佥事。迁山东按察司副使，以执法不阿，为吴印所诬讦，弃市。《明史文苑传》附载《赵埙传》中。《艺文志》载《孟兼文集》六卷。焦竑《国史经籍志》亦同。其本久已散佚。近时有孟兼十一世孙思煌者，始掇拾他书所载，重编定为五卷。而集内收他人唱和题赠之作几十之七八，孟兼著作乃寥寥无多。此本不知何人所辑，视思煌本较多数首，疑尚出明人裒集，故思煌未之见也。孟兼与宋濂同里，其被召也，濂实荐之。太祖与刘基论一时文人，基称宋濂第一而己居其次，又其次即孟兼。今虽不睹其全集，而即二卷以观，其诗文温雅清丽，具有体裁，而龙骧虎步之气，亦隐然不可遏抑。接迹二人，良足骖驾。基虽一时之论，即以为定评可矣。

##### 《沧螺集》六卷（两淮马裕家藏本）

> 	明孙作撰。作字大雅，以字行，一字次知，江阴人。元至正末，避兵於吴。

> 	初受张士诚之招，旋去之松江。洪武癸丑，召修日历。书成，除翰林院编修。以老病乞外，授太平府教授。入为国子助教，寻迁司业。以事废为民。后复官长乐县教谕。作自号东家子，宋濂为作《东家子传》，推挹甚至。《明史文苑传》附载《陶宗仪传》末。是集凡诗一卷、文五卷。其诗力追黄庭坚，在元季自为别调。集中《与陈检校诗》有曰：“苏子落笔崩海江，豫章吐句敌山岳。汤汤涛澜绝崖岸，崿崿木石森剑槊。二子低昂久不下，薮泽遂包貙与鱷。至今杂遝呼从宾，谁敢崛强二子角。吾尤爱豫章，抚卷气先愕。磨牙咋舌熊豹面，以手扪膺就束缚。士如此老固可佳，不信后来无继作。”其宗旨灼然可见。然才力不及庭坚之富，镕铸陶冶亦不及庭坚之深，虽颇拔俗而未能造古。《东家子传》一字不及其诗，盖有微意，非漏略也。至於文则磊落奇伟，而隐有程度，卓然足以自传。

> 	《东家子传》谓“他人之文束於理则词不畅，肆於词则理不直。惟作洞瞩千古之上，析之则理胜，辟之则词严，动有据依，皆非臆说”。《明史文苑传》亦称其文“醇正典雅”云。

##### 《临安集》六卷（永乐大典本）

> 	明钱宰撰。宰字子予，一字伯均，会稽人。元至正中中甲科。亲老不赴公车，教授於乡。明初徵修《礼乐书》，寻以病去。洪武六年授国子助教。以赋《早朝诗》忤旨，遣归。二十七年又召修《书传会选》。书成，优赉，加博士致仕。事迹附见《明史赵俶传》。考集中《金陵形胜论》，末署“洪武二十七年六月国子博士致仕钱宰进”。是致仕即在奉召之年。盖留京师者不及一岁也。宰学有原本，在元末已称宿儒，韩宜可、唐之淳皆其弟子。其诗吐辞清拔，寓意高远，刻意古调，不屑为艳仄之体。徐泰《诗谈》譬以霜晓鲸音，自然洪亮。古文虽非所擅长，而谨守法度，亦无卑冗之习。其集《明史艺文志》、焦竑《国史经籍志》俱未著录．则在明代行世已稀．今从《永乐大典》中采掇编排。参以诸选本所录，厘为六卷，以备明初之一家。宰本浙东人，集以“临安”名者，盖自以为吴越武肃王十四世孙，从其旧贯也。

##### 《尚絅斋集》五卷（编修朱筠家藏本）

> 	明童冀撰。冀字中州，金华人。洪武九年徵入书馆，后为湖州府教授。调北平，坐罪死。此集不知何人所编，分诗文为二集，体例杂糅，殆不可读。就其编目考之，原目当为《金华集》、《南行集》、《霅川集》、《北游集》四种。前三集兼载诗文，惟《北游集》有诗无文。后人不知古法，以诗归诗，以文归文，分为二集。而诗文之中，又不各归其类。前后复叠，职此之由。幸其虽经割裂，尚未窜乱，其次第犹有端绪可寻。今详考标题，仍分为四集，中间时有阙文。又《霅川集》末《跋唐五王醉归图》一篇、《书柳子厚伊尹五就桀赞后》一篇、《书王简死事传后》一篇、《书金节妇传后》一篇、《书集芳诗文卷后》一篇、《卜释》一篇，悉有录无书。盖蠹蚀残阙，今亦仍其旧。冀在明初，与宋濂、张羽、姚广孝相唱和，词意清刚，不染元季绮靡之习。虽名不甚著，而在一时作者之中，固亦足相羽翼也。

##### 《考古文集》二卷（浙江巡抚采进本）

> 	明赵捴谦撰。捴谦有《六书本义》，已著录。《明诗综》引黄宗羲之言，谓其诗集名《考古馀事》，凡千首，不传於世。今考焦竑《国史经籍志》，捴谦集已不著录。黄虞稷《千顷堂书目》虽列其名，而不著卷数，则亦未见原本，信乎其久不传也。此本所录诗仅十馀篇，古文亦只五十馀篇。前有顺治丁酉《黄世春序》，称“其子孙式微已甚，而能录其遗集，出没於藏书之家，殆天将藉是而彰考古”云云。盖其后人掇拾散亡，重裒成帙者耳。集后附遗言十六条，又载其裔孙诸生頀《上琼州姜参政请复姓书》，及与浙中族姓札数通。盖捴谦没后，其幼子流寓海南，依母族冒吴姓，故頀请於姜而复之。又捴谦所作《造化经纶图》，亦附於后，编次颇无条理。然传刻先集者多因祖父以附子孙，自宋元以来即往往以文集为家牒。陋例相沿，亦不自是编始矣。捴谦以小学名家，不甚以文章著。此本又仅存残賸，未必得其精华，而意度波澜，颇存古法，究与钞语录者有别。是则学有原本之故也。

##### 《刘彦昺集》九卷（编修汪汝藻家藏本）

> 	明刘炳撰。炳字彦昺，以字行，鄱阳人。洪武初，献书言事，授中书典签。

> 	出为大都督府掌记，除东阿知县。阅两考，引疾归。《明史文苑传》附载《王冕传》中。所著诗文本名《春雨轩集》，乃其门人刘子昇所编，杨维桢尝为评定。

> 	其评亦附载集中，维桢及危素、宋濂、徐矩皆为作序，王祎、俞贞木、周象初皆为作跋。此本题曰《刘彦昺集》，不知何人所改也。炳当元季兵乱时，与弟煜结里闬相保，寇至辄却走。依余阙於安庆，以其孤军不振，辞归。盖亦才识之士。

> 	故诗格伉爽挺拔，类其为人。惟末附杂文一卷，气象苶弱，殊逊其诗。知所长不在此，特以馀事及之耳。案炳事迹略具《明史文苑传》中。而《江西通志》引《豫章人物志》，所纪炳历官本末与史多有不合。如《史》云“炳至正中从军於浙”。而《志》乃云“为参政于光使金陵”，不知所据。《史》云“炳以言事为典签”，而《志》乃云“先参赞沐总制守镇江，寻授广东卫知事”。考其《吊余阙墓》文，结衔称大都督府掌记，在洪武十二年。而《哀曹国公》诗有“三年参记府”句，《沐西平輓诗》有“十年参幕府”句。李文忠以洪武三年领大都督事，沐英以洪武四年同知大都督府。以年数计之，不应未授典签，先参赞沐英军事，前后亦相舛迕。盖稗官野史，传闻异词，往往如此。今一以《史》文为据，而并存其同异以备考核。又旧本中书元国号皆作“原”字。盖以明初刊版之时，犹未奉二名不偏讳之诏，故以“原”代“元”，而传写者仍之欤。事隔前朝，理无避忌。今悉改正，从本文焉。

##### 《蓝山集》六卷（永乐大典本）

> 	明蓝仁撰。仁字静之，崇安人。《明史文苑传》附载《陶宗仪传》末，称“元末杜本隐居武夷山，仁与弟智往师之。授以四明任松乡诗法，遂谢科举，一意为诗。后辟武夷书院山长。迁邵武尉，不赴”。又称其明初内附，随例徙临濠，则必尝仕张士诚。又集中有《甲寅仲冬摄官诗》。甲寅为洪武七年，则放归又尝仕宦，特其始末不可考耳。仁诗规摹唐调，而时时流入中晚。蒋易作是集序，称：“其和平雅澹，词意融怡，语不彫锼，气无脂粉，出乎性情之正，而有太平之风。

> 	惜其不列承明著作，浮湛里闾，傲睨林泉。有达士之襟怀，无骚人之哀怨。即屡更患难，而心恒裕如。要其所作，皆治世之音也。”虽推之稍过，实亦近之。闽中诗派，明一代皆祖十子，而不知仁兄弟为之开先。遂没其创始之功，非公论也。

> 	《明史艺文志》载仁集六卷，朱彝尊作《明诗综》时犹及见之。今外间绝少传本，杭世骏言吴焯家有之（语详《蓝涧集》条下）。然吴氏藏书今进入书局者，未见此本。其存佚不可知，恐遂湮没。谨从《永乐大典》中采掇裒辑，得诗五百馀篇，仍厘为六卷，以符原目，著之於录焉。

##### 《蓝涧集》六卷（永乐大典本）

> 	明蓝智撰。其字诸书皆作“明之”，而《永乐大典》独题“性之”。当时去明初未远，必有所据，疑作“明之”者误也。《明史文苑传》附载《陶宗仪传》末，称“洪武十年以荐授广西按察司佥事，著廉声”。志乘均失载其事迹。考集中有《书怀诗》十首，乃在粤时所作，以寄其子云松樵者。张榘为之跋，称“其持身廉正，处事平允，三载始终无失”。则史言著廉声者，当必有据。《刘彦昺集》有《輓蓝氏昆季诗》云：“桂林持节还，高风振林谷。”则晚年又尝谢事归里矣。智诗清新婉约，足以肩随其兄。五言结体高雅，翛然尘外，虽雄快不足，而隽逸有馀。七言顿挫浏亮，亦无失唐人矩矱。与《蓝山》一集卓然可称“二难”。

> 	《静志居诗话》谓“《蓝山》、《蓝涧》集中诗，选家互有参错”。殆亦因其格调相近，不能猝辨欤。智集原目已不可考。观焦竑《经籍志》所载，惟有《蓝静之集》，而《蓝涧集》独未之及。是明之中叶已有散佚，近亦未见传本。故杭世骏《榕城诗话》曰：“二蓝集闽人无知者。何氏《闽书》，蓝仁有《蓝山集》，蓝智有《蓝涧集》。竹垞尝辑入《诗综》中，以为十子之先，诗派实其昆友倡之。

> 	集本合刻。吴明经焯尝於吴门买得《蓝山集》，是洪武时刊，有蒋易、张榘二《序》，与竹垞言吻合。而《蓝涧集》究不可购。徐惟和辑《晋安风雅》时，二蓝阙焉。则此集之亡久矣”云云。惟《永乐大典》各韵中所收尚夥，蒐辑裒缀，共得古今体三百馀首。虽篇什不及《蓝山集》之富，而大略已见。谨以类编次，厘为六卷。俾其兄弟著作，均不致泯没於后世云。

##### 《大全集》十八卷（副都御史黄登贤家藏本）

> 	明高启撰。启字季迪，长洲人。元末避张士诚之乱，遁居松江之青邱，自号青邱子。洪武初，召修《元史》，授翰林院国史编修，官至户部侍郎。后坐撰魏观上梁文被诛，年仅三十九。事迹具《明史文苑传》。所著有《吹台集》、《江馆集》、《凤台集》、《娄江吟稿》、《姑苏杂咏》，凡二千馀首。自选定为《缶鸣集》十二卷，凡九百馀首。启没无子，其侄立，於永乐元年镂版行之。

> 	至景泰初，徐庸掇拾遗佚，合为一编，题曰《大全集》，刘昌为之序，即此本也。

> 	启天才高逸，实据明一代诗人之上。其於诗，拟汉魏似汉魏，拟六朝似六朝，拟唐似唐，拟宋似宋。凡古人之所长，无不兼之。振元末纤秾缛丽之习而返之於古，启实为有力。然行世太早，殒折太速，未能镕铸变化，自为一家。故备有古人之格，而反不能名启为何格。此则天实限之，非启过也。特其摹仿古调之中，自有精神意象存乎其间。譬之褚临禊帖，究非硬黄双钩者比。故终不与北地、信阳、太仓、历下同为后人诟病焉。

##### 《凫藻集》五卷（两江总督采进本）

> 	明高启撰。唐时为古文者主於矫俗体，故成家者蔚为钜制，不成家者则流於僻涩。宋时为古文者主於宗先正，故欧、苏、王、曾而后，沿及於元，成家者不能尽辟门户，不成家者亦具有典型。启诗才富健，工於摹古，为一代巨擘，而古文则不甚著名。然生於元末，距宋未远，犹有前辈轨度，非洪、宣以后渐流为肤廓冗沓，号台阁体者所及。是集不知谁所编，以其诗集例之，殆亦启自定。末有魏夫人宋氏墓志铭。魏夫人者，苏州知府魏观母也。按《明史》本传，启坐为观作上梁文见法，则为其末年之作。盖平生古文，尽於此集矣。初无刻本。周忱为苏州巡抚时，始得钞本於郡人周立。立之姑，即启妇也。正统九年，监察御史钱塘郑士昂又得本於忱，因命教授张素校刊之，而忱为之序。此本为雍正戊申桐乡金檀所刻，即因郑本而正其讹，多所校正。坛檀即注启诗集者，故并刻是集，成一家完书云。

##### 《眉庵集》十二卷（安徽巡抚采进本）

> 	明杨基撰。基字孟载，其先嘉州人。祖官吴中，因家焉。始为张士诚记室。

> 	洪武初，起为荥阳县知县，历官山西按察使。寻以事夺官输作，卒於工所。《明史文苑传》附载《高启传》中。史称基少以铁笛歌为杨维桢所称。与高启、张羽、徐贲号“明初四杰”。其诗颇沿元季秾纤之习。都穆《南濠诗话》摘其佳句十二联，其所品题，得失参半。李东阳《怀麓堂诗话》谓孟载《春草诗》最传，然“绿迷歌扇，红衬舞裙”，已不能脱元诗气习；至“帘为看山尽卷西”，更过纤巧；“春来帘幕怕朝东”，直艳词耳。故徐泰《诗谈》谓其“天机云锦，自然美丽，独时出纤巧，不及高启之冲雅”。王世贞《艺苑卮言》谓其“情至之语，风雅扫地”。朱彝尊《静志居诗话》亦摘其诗语类词者至数十联，而独推重其五言古体。然近体之佳者，亦自清俊流逸，虽不能方驾青邱，要非馀子所及也。集初为郑钢版行。成化中吴人张习重刻，嘉州江朝宗为之序，习为后志云。

##### 《静居集》四卷（浙江巡抚采进本）

> 	明张羽撰。羽字来仪，后以字行，更字附凤。本浔阳人，侨居吴兴。元末领乡荐，为安定书院山长，再徙於吴。洪武初，徵授太常寺丞，寻坐事窜岭南，未半道召还。羽自知不免，投龙江死。《明史文苑传》附载《高启传》中。史称其文章精洁有法，尤长於诗。太祖重其文，洪武十六年，尝自述滁阳王事，令羽撰庙碑。何乔远《名山藏》亦称其文词典雅，纪载行事，详而有体。顾其诗名尤著，故编集者亦仅录其诗，而文则未之及也。朱彝尊《静志居诗话》谓其五言微嫌郁轖，近体亦非所长，颇不免於微词。今观其集，律诗意取俊逸，诚多失之平熟。五言古体低昂婉转，殊有浏亮之作，亦不尽如彝尊所云。至於歌行，笔力雄放，音节谐畅，足为一时之豪。以之接迹青邱，先驱北郭，卢前王后之间，亦未必遽作蜂腰矣。

##### 《北郭集》六卷（安徽巡抚采进本）

> 	明徐贲撰。贲字幼文，其先蜀人，徙常州，再徙平江。张士诚开阃，辟为属官。贲与张羽俱避居湖州之蜀山。洪武七年，被荐至京。尝奉使晋、冀，有所廉访。及还，检其橐惟纪行诗数首。太祖悦，授给事中，历官河南左布政使。会征洮岷兵过其境，坐犒劳不时，下狱死。《明史文苑传》附载《高启传》中。贲善画，亦工於书。李日华《六研斋笔记》称其楷笔秀整端慎，不为沓拖自恣。詹景凤《小辨》亦称其小楷，法锺兼虞，然皆拘拘法内。盖其天性端谨，不逾规矩。

> 	故其诗才气不及高、杨、张，而法律谨严，字句熨贴，长篇短什，并首尾温丽，於三家别为一格。其客吴时，尝居城北之齐门，故名集曰“北郭”。旧本为吴人张习编次。今是集前后无序跋，题曰“陈邦瞻校”。盖万历间重刻之本，又非习所编之旧矣。

##### 《鸣盛集》四卷（浙江汪启淑家藏本）

> 	明林鸿撰。鸿字子羽，福清人。洪武初，以荐授将乐县训导，历官礼部精膳司员外郎。年未四十，自免归。事迹具《明史文苑传》。明初，闽中善诗者有长乐陈亮、高廷礼，闽县王恭、唐泰、郑定、王褒、周元，永福王偁，侯官黄元，而鸿为之冠，号十才子。其论诗，惟主唐音，所作以格调胜。是为晋安诗派之祖。

> 	李东阳《怀麓堂诗话》曰：“林子羽《鸣盛集》，专学唐。袁凯《在野集》，专学杜。盖能极力摹拟，不但字面句法，并其题目亦效之。开卷骤视，宛若旧本。

> 	然细味之，求其流出肺腑，卓尔自立者，指不能一再屈也。是在弘、正之间，已有异议。故论者谓闽中才隽辈出，彬彬风雅亦云盛矣。第晋安一派，流传未已，守林仪部、高典籍之论，若金科玉条，凛不敢犯。动为七律，如出一手”云云。

> 	是其末流且驯至为世口实。然鸿倡始之时，固未尝不舂容谐雅，自协正声，未可以作法於凉遽相诋斥。况高棅尚不免庸音，鸿则时饶清韵，尤未可不分甲乙，一例摈排矣。此本为成化初鸿郡人温州知府邵铜所编。末有铜《跋》，称览其旧稿，慨然兴思。因详加校勘，补其阙略。然如张红桥唱和诗词，事之有无不可知。

> 	即才人放佚，容或有之，决无存诸本集之理。此必铜摭小说妄增之。《梦游仙记》一首，疑亦寓言红桥之事。观其名目，乃袭元稹《梦游春诗》，可以意会。铜亦附之简末，殊为无识。叶盛《水东日记》载铜天顺中为御史，以言事忤权奸，左迁知县，则其人亦铮铮者。或平生以气节自励，文章体例，非所素娴欤。

##### 《白云樵唱集》四卷、《附录》一卷（浙江范懋柱家天一阁藏本）

> 	明王恭撰。恭字安中，闽县人。自称皆山樵者，“闽中十子”之一也。成祖初，以儒士荐，修《永乐大典》，授翰林院典籍。《明史文苑传》附载《林鸿传》中。其诗凡三集：一曰《凤台清啸》，乃官翰林以后作；此集及《草泽狂歌》，则皆未仕以前所作。恭没之后，湮晦不传。成化癸卯，南京户部尚书黄镐蒐恭遗稿，始得此集於吏部郎中长乐黄汝明家。因属汝明编次，分为前、后二集。卷首有永乐三年林环旧序，兼为三集而作者。序中所列次第，以此集为首。知其诗在《草泽狂歌》以前。卷末又有永乐中林蕙诸人所作《皆山樵者传》、《赞》、《辞》、《说》，则刻成之后，续为增入者也。恭与同邑高棅齐名，同以布衣徵入翰林。然棅出山以后诗，应酬潦倒，无复清思。恭则历官未久，投牒遽归。

> 	迹其性情，本耽山野。此集又作於田居之日，故吐言清拔，不染俗尘，得“大历十子”之遗意，其格韵远在棅上。当时次第甲乙，以棅居第三，恭居第四，殆亦所谓耻居王后者矣。

##### 《草泽狂歌》五卷（编修汪如藻家藏本）

> 	明王恭撰。案恭所作三集，《凤台清啸》，已不传。故《千顷堂书目》有其名，而阙其卷数。范氏天一阁藏本仅存其《白云樵唱》，而无此集。此集出自秀水汪氏，盖几佚而仅存也。大致与《白云樵唱》相近，而中年所作，情思较深。

> 	《静志居诗话》尝摘举其集中佳句数联。然如“渭水寒流秦塞晚，灞陵残雨汉原秋”，“椶榈叶上惊新雨，砧杵声中忆故园”，“几处移家惊落叶，一年归梦在孤舟”诸句，皆诗家常语。至“云归独树天边小，雪罢孤峰鸟外青”句，则“小”字形容颇拙，“罢”字节次未明。又“鸟外明河秋一叶，天涯凉月夜千峰”句，尤为疵累。夫昼见飞鸟，不见明河；夜见明河，不见飞鸟，上四字自不相贯。

> 	一叶落而知秋，不系乎明河；天河夏月已明，不系乎落叶，下三字亦不相属。盖兴之所到，偶然拈及，不足以尽其所长。读恭诗者毋执是以刻舟求剑可矣。

##### 《半轩集》十四卷（两淮马裕家藏本）

> 	明王行撰。行字止仲，长洲人。少授徒於城北齐门，洪武初，有司延为学校师。后馆凉国公蓝玉家。玉荐之太祖，得召见。玉诛，行亦坐死。事迹具《明史文苑传》。是时文士以蓝党诛者，有行与孙蕡。然蕡特为玉偶题一画，无所攀附於其间，其诗今在蕡集中，亦并无假借溢分之语。行则性喜谈兵，当元末两浙兵起时，尝默坐筹其胜负，与所亲言之，恒百不失一二，益以自负。及蓝玉延之课其子，遂数以兵法说玉，颇与密议。又与道衍深相投契，尝告以盍有所待，不当以浮屠老。盖负其桀黠之才，有不肯槁死牖下者。故其文往往踔厉风发，纵横排奡，极其意所驰骋，而不能悉归之醇正，颇肖其为人。诗格亦清刚萧爽，在“北郭十子”之中（案《明史文苑传》，行与高启、徐贲、高逊志、唐肃、宋克、余尧臣、张羽、吕敏、陈则号“北郭十友”，亦曰“十才子”），与高启称为勍敌。就文论文，不能不推一代奇才也。

##### 《西菴集》九卷（浙江汪汝瑮家藏本）

> 	明孙蕡撰。蕡字仲衍，广东顺德人。洪武三年举於乡，旋登进士。授工部织染局使，迁虹县主簿。召入为翰林院典籍。出为平原主簿，坐累逮系。旋释之，起为苏州经历。复坐累戍辽东。既而以尝为蓝玉题画，坐玉党，论死。事迹具《明史文苑传》。是编前有黄佐、叶春及所撰小传，称蕡著述甚富，自兹集外，尚有《通鉴前编纲目》、《孝经集善》、《理学训蒙》、《和陶》、《集古律诗》。

> 	其《孝经集善》则宋濂为之序。蕡殁，诸书散逸。其诗文今行世者为门人黎贞所编。然佐称《西菴集》八卷，而是编诗八卷、文一卷。卷端题姑苏叶初春选。或初春别加厘订，抑佐但举其诗集欤。蕡当元季绮靡之馀，其诗独卓然有古格。虽神骨隽异不及高启，而要非林鸿诸人所及。小说载书生见苏轼侍姬朝云之魂者，得集句七言律诗十首、七言绝句十五首，今乃在此集第八卷末。盖蕡游戏之笔，即《黄佐传》中所称《集古律诗》一卷是也。黎贞乃缀於集后，又并载其序。遂似蕡真有遇鬼事者，殆与林鸿集末附载张红桥诗同一无识。姜南《蓉塘诗话》又从而盛称之，更无当矣。

##### 《南村诗集》四卷（浙江鲍士恭家藏本）

> 	明陶宗仪撰。宗仪有《国风尊经》，已著录。是编毛晋尝刻入《十元人集》。

> 	刘体仁《七颂堂集》有《与张实水尺牍》，称读史不载陶南村，窃谓此君靖节一流人。今考《十元人集》内，如倪瓒、顾阿瑛亦皆亲见新朝。然瓒遁迹江湖，阿瑛随子谪徙，未沾明禄，自可附朱子《纲目》陶潜书晋之例。宗仪则身已仕明，孙作《沧螺集》中有《陶九成小传》可证。晋仍列之元人，非事实矣。观集中《洪武三十一年皇太孙即位诗》曰：“老臣忭舞南村底，笑对儿孙两鬓霜。”则宗仪臣明，原不自讳。又集中《三月朔日至都门》、《二日早朝》、《三日率诸生赴礼部考试》、《十日给赏》、《十一日谢恩》诸诗，即《明史》本传所谓洪武二十九年率诸生赴礼部试时作也。是又岂东篱采菊之人所肯为之事。又何必曲相假借，强使与栗里同称乎。是集不知何人所编。考其题中年月及诗中词意，入明所作十之九。惟《铙歌》、《鼓吹曲》诸篇，似为元时作耳。其编次年月，颇为无绪，殆杂收遗稿而录之，未遑铨次。又顾阿瑛《玉山草堂雅集》所载《澂怀楼》七律一首、《送殊上人》七律一首，皆不见收，知非宗仪自编也。毛晋品其诗如疏林早秋，殊不甚似。然格力遒健，实虞、杨、范、揭之后劲，非元末靡靡之音。其在明初，固屹然一巨手矣。

##### 《望云集》五卷（浙江鲍士恭家藏本）

> 	明郭奎撰。奎字子章，巢县人。早从元余阙学，慷慨有志节。朱文正开大都督府於南昌，尝参其军事。后文正得罪，奎亦坐诛。《明史文苑传》附见《王冕传》中。奎当干戈扰攘之际，仗剑从军，备尝险阻，苍凉激楚，一发於诗。五言古体，原本汉魏，颇得遗意。七言古体，时近李白。五言律体，纯为唐调。七言律体，稍杂宋音。绝句则在唐宋之间。元末明初，可云挺出。赵汸、宋濂皆为之序，推崇甚至，良不诬矣。五卷之末，附短札三篇。案嘉靖辛卯吴廷翰重刊是集，但称五言古诗三十七、词歌曲十三、五七言律百有九、排律杂诗四十四，不言有文。岂后人得其手稿附入耶。集中《送陈克明归茶陵诗》，瑚琏字押入平韵，盖古人三声之法。古诗《上山采蘼芜》，以“素”、“馀”、“故”同押。

> 	刘琨《赠卢谌诗》，以“璆”、“叟”同押。盖即其例，非落韵也。

##### 《蚓窍集》十卷（两江总督采进本）

> 	明管时敏撰。时敏初名讷，以字行，华亭人。洪武九年，徵拜楚王府纪善，从王之国。后进左长史，事楚王桢。二十五年乞致仕归里。桢请命於朝，留居武昌，禄之终身。筑室黄屯山，命曰全庵。而名其集曰《蚓窍》，盖取韩愈《石鼎联句》语也。是集即楚王所刊，中有丁鹤年评语。鹤年家於武昌，与时敏皆为楚王所礼重，故并其评语刻之。时敏学诗於杨维桢，而不蹈袭维桢之体，所作舂容淡雅，多近唐音。张汝弼作《董纪集序》，历数松江诗人，独谓时敏诗清丽优柔，足与袁凯方驾。盖不诬也。时敏又有《秋香百咏》、《还乡纪行》诸篇在集外别行，见周子治所作《全庵记》中。今皆未见，殆久而佚矣。

##### 《西郊笑端集》一卷（两淮盐政采进本）

> 	明董纪撰。纪字良史，以字行，更字述夫，上海人。洪武壬戌举贤良方正，廷试对生策称旨，授江西按察使佥事，未几告归，筑西郊草堂以居，因即以名其集。然未及鋟版，稿藏其门人周鼎家。成化中，鼎孙光禄寺少卿庠始为刊印。此本有宣德辛亥鼎《后跋》，又有成化戊子《钱溥序》。盖又从庠刻本传写者也。

> 	纪诗平易朴实，视袁凯诸人稍为不逮。故张汝弼作是集《序》，谓其“漫尔而仕，漫尔而归，诗文亦漫尔而著，弗冀有传”。颇致微词。而朱彝尊《静志居诗话》则举其《题海屋诗》“过桥云磬天台寺，泊岸风帆日本船”句，谓亦不为率漫。

> 	然纪集明世未经再刻，流播颇稀，《明史艺文志》亦阙而不载。彝尊《明诗综》所录但采之赖良《大雅集》中，未及见其全帙，故所摘佳句仅此。今观此集，过质伤俚之弊诚所不免。然其合作，往往得元、白、张、王遗意。汝弼以一格绳人，不足以尽诗体。彝尊执一二语以争之，亦未尽纪所长也。

##### 《草阁集》六卷、《拾遗》一卷、《文集》一卷、附《筠谷诗》一卷（两淮盐政采进本）

> 	明李昱撰。昱字宗表，号草阁，钱塘人。《南雍志》作临安人，盖偶署宋代地名，非明之临安也。洪武中官国子监助教。昱元季避地永康、东阳间，馆於胡氏，故集中与胡伯宏兄弟赠答之什最多。此集乃昱没后伯宏及其友徐孟玑、陈公明所辑。《拾遗》一卷则其门人唐光祖所辑。《拾遗》之后又附杂文四篇，题曰《文集》，不知何人所续辑，或亦出光祖之手欤。昱诗才力雄赡，古体长篇，大抵清刚隽上，矫矫不群，近体亦卓荦无凡语。虽为高、杨、张、徐诸人盛名所掩，实则并驾中原，未定孰居先后也。末附《筠谷诗》一帙，不著名氏。案宋濂作昱诗《序》，称其子辕字公载，为诗能继其家。《千顷堂书目》亦载有李辕《筠谷集》，注为李昱之子。官宜纶县丞。殆编录者以卷帙无多，附其父后。观诗内有《冬至前日侍父宴胡伯奇济生堂》七言一首，是辕作之明证矣。朱彝尊《曝书亭集》有昱《草阁集跋》，而不言末附《筠谷诗》，或所见之本偶佚此卷也。

##### 《樗菴类稿》二卷（永乐大典本）

> 	明郑潜撰。潜字彦昭，歙县人。元末由内台掾广东帅府从事，上计京师，遂为监修国史掾。后擢正字。历官监察御史、福建行省员外郎、海北道廉访副使、泉州路总管。入明，起为宝应县主簿，迁潞州同知，至洪武十年乃致仕。程敏政《新安文献志》载其始末甚详。黄虞稷《千顷堂书目》列之元人，误也。虞稷载《樗菴类稿》二卷。今从《永乐大典》裒辑得古体诗五十首、近体诗一百四十六首，并原序三篇，仍可编为二卷，计所遗亦无几矣。是集皆其在元所作。《程以文序》称《行役小稿》二卷，豫章邓文著所编，凡一百五十馀篇。其时方为监察御史。《贡师泰序》称集其歌诗为二卷，题曰《行役稿》、《揽辔稿》。其时为福建廉访副使。《揭汯序》始称为《樗菴类稿》，不言卷数。据其所言，仍成於元末官福建时。盖初为《行役稿》二卷，后删并为一卷，而益《揽辔稿》一卷，仍为二卷，终乃合为一编，改题曰《樗菴类稿》。盖数经增损而后勒为定本，则其成集亦不苟矣。潜虽起家掾吏，而天资绝异，其诗词意轩爽，有玉山朗朗之致，视元末纤秾之格，特为俊逸。入明以后，名位不昌，距纂修《永乐大典》之时年代又近，而书局诸人顾特编录其遗稿，追配古人。知当时必有以取之，非徒然也。

##### 《春草斋集》十卷、《附录》一卷（编修汪如藻家藏本）

> 	明乌斯道撰。斯道字继善，慈谿人。洪武初，官石龙县知县，调永新。坐事谪戍定远，寻放还。《明史文苑传》附见《赵埙传》中。所著有《秋吟稿》及此集。《千顷堂书目》载《秋吟稿》之名，而阙其卷数，盖明代已佚。此集凡诗五卷、文五卷，与《千顷堂书目》卷数相合，盖犹旧本。又《附录》传赞一卷，则万历间其八世孙献明所续辑也。斯道诗寄托深远，吐属清华，能刬涤元人繁缛之弊；文亦雅令，不为剑拔弩张之状，夷犹淡宕，颇近自然。宋濂为作集序，所谓俊洁如明月珠者，盖状其圆润。所谓汹涌如春江涛者，则与其文之纡馀为妍，颇不相肖。推濂之意，特状其词源之不竭，非谓其骋才恃气，以惊风骇浪为奇特也。史称斯道工古文，兼精书法，不及其诗，殆在当时文尤见重於世欤。

##### 《耕学斋诗集》十二卷（浙江巡抚采进本）

> 	明袁华撰。华字子英，昆山人。生於元季，洪武初为苏州府学训导。后坐累逮系，死於京师。此集凡古体诗七卷、近体诗五卷，不知何人所编，《明史艺文志》不著录。考杨维桢为作《可传集序》，称“华自二十岁后三十年所积，无虑千馀首，吾选之得若干首”云云。疑即所谓千馀首者后人裒辑以传也。明之初年，作者林立。华为诸家盛名所掩，故人与诗皆不甚著。实则衔华佩实，具有典型，非后来伪体所能及，固未可以流传未广轻之。华《赠闵中孚初度诗》，有“同生延祐丙辰年”句，以干支推之，下至明太祖洪武元年，已五十三岁。故集中诗句，元代所作为多。如甲午、丙申、己亥、庚子、乙巳、丙午、丁未诸纪年，皆在顺帝至正中。惟《癸丑正月风雨中偶成一首》作於洪武六年，颇露悲凉感慨之语，盖欲自附於元之遗民，然已食明禄，不必作是语矣。

##### 《可传集》一卷（浙江鲍士恭家藏本）

> 	明袁华撰。其本为至正癸卯杨维桢所删定。华，维桢弟子也。前有《维桢序》，称“吾铁门称能诗者，南北凡百馀人，求如张宪、袁华者，不能十人”。其集名亦维桢所题，盖推奖之甚至。而维桢与李五峰论诗，又称“梅一於酸，盐一於咸，食盐梅而味常得咸酸之外，若华之作，仅一於咸酸而已”。其说自相剌谬。今观其诗，大都典雅有法，一扫元季纤秾之习，而开明初舂容之派。维桢所论，盖标举司空图说以味外之味务为高论耳。其实一於咸酸，不犹愈於洪熙、宣德以后所谓台阁体者，并无咸酸之可味乎，未可遽以是薄华也。华《耕学斋稿》卷帙较富，世多行之。此集《明史艺文志》亦不著录，《千顷堂书目》虽著录而不载卷数，盖黄虞稷亦未见之。今以其为杨维桢所手定，去取颇严，故一取其备，一取其精，与全集并著於录焉。

##### 《强斋集》十卷（两淮盐政采进本）

> 	明殷奎撰。奎字孝章，号强斋，昆山人。洪武初，以荐例授州县职。以母老请近地，除咸阳教谕，卒。奎受业於杨维桢之门，学行纯正，为当时所重。是集乃其门人余熂所编。诗文杂著凡九卷，又益以其交游赠答诗文暨行实墓志，共为十卷。元明之间，承先儒笃实之馀风，乘开国浑朴之初运，宋末江湖积习，门户流波，湔除已尽，故发为文章，虽不以华美为工，而训词尔雅，亦颇有经籍之光。如奎等者，在当时不以词翰名，而行矩言规，学有根柢，要不失为儒者之言。

> 	视后来雕章缋句，乃有迳庭之别矣。集本刊於洪武十五年，昆山儒学训导钱塘陈振祖为之序。其文亦朴雅，可想见一时风气云。

##### 《海桑集》十卷（江苏巡抚采进本）

> 	明陈谟撰。谟字一德，泰和人。生於元成宗时。洪武初召赴阙，以疾辞归。

> 	后屡聘为江浙考试官。事迹具《明史儒林传》。是集有谟家传，称卒年九十六。

> 	考集中年月止於洪武十七年。晏璧於永乐七年作《海桑集序》，称谟卒后二十年，则卒於洪武二十一年戊辰也。谟《书刘氏西斋唱和卷后》称生大德间，为前朝太平幸民六十馀年。由洪武戊辰上推大德元年丁酉，仅九十二年，或晏璧所称乃约成数也。其诗集、文集各五卷，为其甥杨士奇所编。国朝康熙庚申，其裔孙邦祥重刊。然《灵山寺诗》以五言长律入古体，《悼刘生诗》以七言拗律入古体，而《崆峒云居诗》又以古体入律体，士奇未必舛误如是，殆邦祥又有所窜乱欤。集中《通塞论》一篇，引微子、箕子反复申明，谓革代之时不必死节，最为害理。

> 	故其客韶州时为太祖吴元年，元尚未亡，已为卫官作贺表。而集中颂明功德，不一而足，无一语故君旧国之思。其不仕也，虽称以老病辞。然孙仲亨跋其墨迹，称“太祖龙兴，弓旌首至，先生虽老，犹舆曳就道。一时老师俗儒，曲学附会先生之论，动辄矛盾。是以所如不合，遂命驾还山，拂衣去国”云云，则与柴桑东篱之志固有殊矣。至於文体简洁，诗格舂容，则东里渊源实出於是。其在明初，固沨沨乎雅音也。

##### 《畦乐诗集》一卷（江西巡抚采进本）

> 	明梁兰撰。兰字庭秀，又字不移，泰和人。右赞善梁潜之父也。田居不仕，故以“畦乐”自号。於杨士奇为姻家，士奇尝从之学诗。此集即士奇所编，前有洪武三十一年《士奇序》。考士奇所作兰墓志，称卒於永乐八年，则编此集时，兰犹及见之也。旧本列《泊菴集》后，盖用《山谷集》后附刻《伐檀集》之例。

> 	今以各自为集，仍分著於录。原目列古今体诗二百三十四首，而五言古诗中注阙七首，实二百二十七首。题中有阙字二处，诗中亦有阙字二处，均无别本可补，今亦仍之。《士奇序》称其志平而气和，识精而思巧，沨沨焉，穆穆焉，简寂者不失为舒徐，疏宕者必归於雅则。优柔而确，讥切而婉。虽自重其师，过相推重。而於繁声曼调之中，独翛然存陶、韦之致，抑亦不愧於作者矣。

##### 《竹斋集》三卷、《续集》一卷、《附录》一卷（两淮盐政采进本）

> 	明王冕撰。冕字仲章。《续高士传》作字元肃。诸暨人。本农家子，家贫，依沙门以居。夜潜坐佛膝上，映火读书。后受业於安阳韩性，遂传其学。然行多诡激，颇近於狂。著作郎李孝光、秘书卿泰哈布哈皆尝荐於朝。知元室将乱，辞不就。明太祖下婺州，闻其名，物色得之，授谘议参军，未几卒。宋濂为作传，载《潜溪集》中，叙其始末甚备。《明史文苑传》亦同。《续高士传》以为太祖欲授以参军，一夕卒，《浙江通志》据以列入《隐逸传》。旧本亦题为元人，非其实矣。诗集三卷，其子周所辑，刘基序之。《续集》诗及杂文一卷，又《附录》吕升所为王周行状，则冕女孙之子骆居敬所辑。冕天才纵逸，其诗多排奡遒劲之气，不可拘以常格。然高视阔步，落落独行，无杨维桢等诡俊纤仄之习，在元明之间要为作者。集中无绝句，惟《画梅》乃以绝句题之。《续集》所收，皆自题画梅诗。史称其隐居九里山时，种梅千株，自号梅花屋主，尤善画梅，求者踵至，以幅长短为得米之差云。

##### 《独醉亭集》三卷（两淮马裕家藏本）

> 	明史谨撰。谨字公谨，昆山人。洪武初以事谪居云南。后用荐为应天府推官，降补湘阴县丞。寻罢归，侨居金陵以终。是集前有《陈琏序》，称洪武壬午九月。

> 	按洪武无壬午，壬午为建文五年，盖革除之后，传录者所追改。又有《独醉亭记》一篇，不著作者名氏，称谨为“滇阳史先生”，则窜谪之时，即以编管之地著籍也。据琏所序，是集盖谨所自编。但以体分，不题卷数。自《武当八景》以下九十三首，别题曰《遗稿》。疑谨没以后，其后人掇拾晚年所作附於集末。然中有《经人鲊瓮诗》、《谒黔宁王庙诗》，则皆在谪云南时。又有《雪酒为金粟公赋诗》，金粟道人乃顾阿瑛别号，则元末明初之作亦在其中。殆杂采佚篇，不复甄别。观所载题画之诗特多，必丹青手迹，一一录入矣。今以原本所有，亦并存之，与谨所自定诸诗共厘为三卷。其诗不涉元季缛靡之习，亦不涉宋季酸腐之调。平正通达，而神采自然高秀，在明初可自为一家。偶桓选《乾坤清气集》，号为精鉴，其论诗多否少可，而此集有《送桓诗》及《题桓家揽胜楼诗》。二人契分颇深，则谨之诗格可见矣。

##### 《海叟集》四卷、《集外诗》一卷（副都御史黄登贤家藏本）

> 	明袁凯撰。凯字景文，华亭人。洪武中由举人荐授监察御史，以病免归。事迹具《明史文苑传》。其集旧有祥泽张氏刻本，乃凯所自定，岁久散佚。天顺中朱应祥、张璞所校选者名《在野集》，多以己意更窜。如“烟树微茫独倚栏”，改为“烟树微茫梦里山”，盖以诗用“删山”韵而“栏”字在“寒桓”韵。不知《洪武正韵》已合二部为一。凯用官韵，非奸韵也。“故国飘零事已非”，改为“老去悲秋不自知”，盖以凯已仕明，欲讳其前朝之感。不知据陶宗仪《辍耕录》，是诗作於至正末，乃用金陵王谢燕事，下句自明，非为元亡作也。至“雨声终日过闲门”，改为“雨声随处有闲门”，更不知其点窜之意何居矣。弘治间，陆深得旧刻不全本，与何景明、李梦阳更相删定，即所刊《瓦缶集》、《既悔集》是也。隆庆时，何元之得祥泽旧刻，以活字校印百部传之。万历间，张所望复为重刻。此本乃国朝曹炳曾所校，以张本为主，而参以何氏本，正其谬误，较诸本差完善焉。凯以《白燕诗》得名，时称“袁白燕”。《李梦阳序》则谓“《白燕诗》最下最传，其高者顾不传”。今检校全集，梦阳之说良是。《何景明序》谓明初诗人以凯为冠。盖凯古体多学《文选》，近体多学杜甫，与景明持论颇符，故有此语。未免无以位置高启诸人，故论者不以为然。然使凯驰骋於高启诸人之间，亦各有短长，互相胜负，居其上则未能，居其下似亦未甘也。陆深《金台纪闻》载启《赠凯诗》曰：“清新还似我，雄健不如他。”其语殊不似启，殆都穆等依托为之。（案二语启集不载，深闻之於穆，穆闻之史鉴，鉴闻之朱应祥云。）然深以两言为实录，则颇不谬云。

##### 《荣进集》四卷（江西巡抚采进本）

> 	明吴伯宗撰。伯宗名佑，以字行，金谿人。洪武辛未进士第一。官至武英殿大学士。后降检讨以终。事迹具《明史》本传。伯宗守正不阿，虽忤旨贬谪，不少悔。胡惟庸擅权之日，势焰张甚，独毅然上疏劾之，风节棱棱，殊不可及。所著有《南宫集》、《使交集》、《成均集》，共二十卷，又《玉堂集》四卷，今皆未见。此本中有《奉使安南》、《国学释奠》、《玉堂燕坐》诸诗，疑原集散佚，后人掇拾残剩，合为此编也。一卷冠以廖道南《殿阁词林记小传》一篇，次为乡试、会试、御试卷。二卷、三卷皆诗，而附以赋及诗补遗。四卷为杂文。目录首列序文，而卷首无之，盖传写佚脱。诗文皆雍容典雅，有开国之规模。明一代台阁之体，胚胎於此。其乡试、会试诸篇，可以考见当时取士之制，与文字之式。惟陆深《金台纪闻》称：“洪武前三科犹沿元制，用经疑。至二十一年戊辰，始定今三场之制。”而集中所载试卷，乃经义而非经疑，殊不可解。又第三卷有《上问安南事》五言诗，与诸选本所载日本使臣嗐哩嘛哈《答明太祖诏问日本风俗诗》，仅字句小异，未详孰是。然其诗皆夸大日本之词，不应出自伯宗之手，或伯宗后人因其曾使安南，误剽入之欤。今姑仍旧本录之，而记其所疑，以备参考焉。

##### 《梁园寓稿》九卷（山西巡抚采进本）

> 	明王翰撰。翰字时举，禹州人。元季隐居中条山。明初出为周王橚长史。

> 	王素骄，有异志。翰屡谏弗纳，断指佯狂去。后王败，得不坐。其事附见《明史周王传》中。后起为翰林编修，寻谪廉州教授。夷獠乱，城陷，抗节死。《明史艺文志》载所著有《敝帚集》五卷、《梁园寓稿》九卷。《敝帚集》今未见。

> 	此书卷数与《明史》合。焦竑《经籍志》止称《寓稿》二卷，误也。《焦志》别载翰《山林樵唱》一卷，今亦未见，殆并佚欤。翰始抗骄王，终殉国难，其立身具有本末。发为文章，率具刚劲之气，故古体往往有质直语。然自抒性情，无元人秾纤之习。七言古体，声调亦颇高朗。朱彝尊辑《明诗综》，未录翰诗，当由未睹斯集。今以其人而特存之，亦圣代表章忠烈，阐扬幽隐之意也。

##### 《自怡集》一卷（浙江巡抚采进本）

> 	明刘琏撰。琏字孟藻，青田人，诚意伯基长子。洪武十年为考功监丞，兼试监察御史。出为江西布政司右参政，为胡惟庸所胁，堕井死。事迹附见《明史刘基传》。是集为其子廌所编。末附洪武十三年国史院编修官吴从善所作哀辞，备述基从太祖起兵，琏在南田山，制驭诸草窃，请设谈洋巡检，以靖逃盗之源，及沮沈立本媚附权臣事。惟以材略气节称之，不及其文章。卷首载秦府纪善《黄伯生序》，乃称尝见其遇事刚果，坐折奸佞，不挠不阿。宜其少年锐气，盛满於中。今读其诗，顾乃温柔冲淡，怛然有爱君忧国之至情，而自视欿然如有不足，以为庶几於闻道。今观其诗，惟七言律诗颇涉流利圆美，不出元末之格。然仅三首，盖非所喜作。至於五言古体，居集中之太半，皆词旨高雅，而运思深挚，殆於驾两宋而上之。以继《犁眉》诸集，可谓不愧其父。而明人罕称道之者，殆转以勋阀掩欤。

##### 《斗南老人集》六卷（两淮盐政采进本）

> 	明胡奎撰。奎字虚白，海宁人。生元至顺间，尝游贡师泰之门。明初以儒学徵，官宁王府教授。是集前有宁王权《序》，称其“晚年泊舟鄱阳望湖亭，见石刻东坡《黑云堆墨未遮山诗》，次韵和之。俄见一叟来，诵其诗曰：子非斗南老人耶？因以自号。”其事颇怪，疑好事者附会之，莫由诘其真妄也。朱彝尊《静志居诗话》称：“吾乡云东逸史曾手录其稿，旧藏项氏天籁阁，继归高氏稽古堂，后为华山马思赞所藏。”案今世所传奎集皆出天籁阁抄本，止有四卷。前有项元汴题识，而无宁王原《序》。此本为明初宁王府文英馆所刊，见於《宁藩书目》。

> 	昆山徐氏传是楼又从原刻影抄，实分六卷。凡诗一千九百馀首，与项氏所藏互校，乃知彼多所脱佚，不为足本。观《宁王序》中，又载：“宗哲徐将军居西山，有道士过访，食蕨。道士吟一绝句云：‘一拳打得地皮穿，握住东风不放拳。只待杜鹃啼血后，展开凤尾始朝天。’问其所作，以箸书‘斗南一人’四字。时先生未有是称，后得先生稿，方知先生诗也。”与望湖亭和诗一事，文相连属，而朱彝尊《静志居诗话》独未采录。知彝尊所见惟天籁阁残本。其记望湖亭事亦从都穆《南濠诗话》摭入耳。奎诗不事雕饰，往往有自然之致。彝尊谓其功力既深，格调未免太熟，诵之若古人集中所已有者。其言诚不为过。然舂容和雅，其长处亦不可掩。视后来之捃拾摹拟者，固有间矣。

##### 《希澹园诗》三卷（编修汪如藻家藏本）

> 	明虞堪撰。堪字克用，一字胜伯，长洲人。至正中隐居不仕。故其《题赵孟頫画绝句》有曰：“王孙今代玉堂仙，自画苕溪似辋川。如此青山红树里，可无十亩种瓜田。”深讽其出事二姓。然堪至洪武中，竟起为云南府学教授，卒於官。

> 	盖与仇远入元事同一例。原本题曰：“元虞堪”，非其实也。堪隶籍长洲，而集中《岩居高士图歌》有“我亦本是青城人”句，《画山曲》有“家山万里隔，蜀道正难行”句，《朱仲叔山水引》有“西蜀书生”句。而《西蜀二绝句》、《三峡谣》、《旅怀诗》、《忆锦官诗》、《送张士皋归闽中诗》、《次韵陆高士见寄诗》、皆於蜀有故乡之思。而《成都使君王季野席上诗》，则并作於蜀。考《宋史》虞允文本蜀人，而虞集亦每自署西蜀。堪於允文为七世孙，於集为从孙，意其流寓长洲，而於蜀仍往来未绝欤。此集后有《自跋》，称丁未岁冬至前一日。

> 	案丁未为元至正二十七年，则皆元时所作，而入明以后篇什，遂不复见。相传堪没后，所遗翰墨尚数箧。其子孙不读书，漫置屋中，久而亡之，则其散佚者固亦多矣。诗多题画之作。又丁元末造，时有忧时感事之言。古体气格颇高，近体亦音节谐婉。惟七言律诗，刻意欲效黄庭坚，而才力浅薄，终不相近。然大致婉约秀逸，颇饶情韵，无当时秾艳之习，亦可谓娟娟独立矣。世又有堪诗别本，题曰《鼓枻稿》者，与此集互相检勘，其诗篇数多寡并同。惟前后编次稍异。或即堪之原本，或后人别题以行，均未可定。今附存其目於此，不复录焉。

##### 《鹅湖集》六卷（永乐大典本）

> 	明龚斅撰。斅，铅山人。《明史》无传。惟《太祖本纪》载：“洪武十三年九月丙午，置四辅官，以儒士王本、杜佑、龚斅、赵民望、吴源为春夏官。”又《宋讷传》称：“讷为祭酒，与讷定学规者，司业王嘉会、龚斅。三人年俱高，须发皓白，终日危坐，堂上肃然。”而亦不详其本末。考《铅山县志》，称：“斅先以明经分教广信，辑朱子之说，补六经图。御史叶孟芳荐其学行，徵入为四辅官，以老乞归。又召为国子祭酒，卒於官。著有《经野类抄》二十八卷。”

> 	盖亦穷经笃学之士也。其集见於焦竑《经籍志》者六卷，流传甚鲜。程敏政《明文衡》、黄宗羲《明文海》蒐采极博，而均不及其名姓，则亡佚久矣。今惟《永乐大典》尚颇载其诗文。诗虽多沿元季馀波，而清婉谐畅，亦自琅琅可诵。文则原本经术，结构谨严，实能不愧於作者。其《送周倬张溥使高丽序》，称“洪武十八年命倬等往封国王”，而《明史高丽传》失载其事。又《赠刘叔勉奉使西洋回序》，称：“洪武二年春，诏叔勉往使。三年夏，才至西洋。”而《明史浡泥传》乃称：“三年八月命御史刘敬之往使，阅半年始抵其国。”年月参错不合，自当以斅所记为得其实，是亦足以资考证也。谨掇拾薈稡，仍依原目，定为六卷著於录。

##### 《荥阳外史集》七十卷（两淮盐政采进本）

> 	明郑真撰。真字千之，鄞县人。《成化四明郡志》称其研穷六籍，尤长於《春秋》。吴澄尝策以治道十二事，皆经史之隽永，真答之无凝滞。洪武四年乡试第一。授临淮县教谕，升广信府教授。与兄驹、弟凤并以文学擅名，真尤以古文著。初与金华宋濂声价相埒，尝与濂共作《裴中著存堂记》，真文先成，濂为之阁笔。后濂致位通显，黼黻庙廊。真偃蹇卑栖，以学官没世，故声华阒寂，传述者稀。今观所作，虽不能与濂并骛词坛，而义有根柢，词有轨度，与濂实可肩随，未可以名位之升沉，定文章之优劣也。原集百卷，明代已佚其三十卷。今所存者亦多残阙失次，讹不胜乙，或至於不可句读。殆世不甚传，故莫为是正，其不全佚者幸耳。今推验文句，各为校定。其必不可通者，则仍原本录之，庶不失阙疑之义焉。

##### 《全室外集》九卷、《续集》一卷（安徽巡抚采进本）

> 	明僧宗泐撰。宗泐字季潭，临安人。洪武初举高行沙门，命住天界寺。寻往西域求遗经，还授左善世。太祖欲授以官，固辞。太祖为撰《免官说》。其后胡惟庸谋逆，词连宗泐，特原之。是编题曰《外集》，盖释氏以佛经为内学，故以诗文为外，犹宋释道璨《柳塘外集》例也。首二卷为应制诗，及乐府供佛、赞佛诸曲。三卷至八卷为古近体诗。九卷为疏及题跋。《续集》诗文合编，而诗文之间阙四页，其原数遂不可考。今所存者凡诗三十六首、题跋十五篇。《千顷堂书目》作《全室外集》十卷，盖合此一卷言之耳。宗泐虽托迹缁流，而笃好儒术。

> 	故其诗风骨高骞，可抗行於作者之间。徐一夔作是集《序》，称其：“如霜晨老鹤，声闻九皋，清庙朱弦，曲终三叹。彷佛近之。皎然、齐己固未易言，要不在契嵩、惠洪下。与句曲外史张羽，均元明之际方外之秀出者也。”《千顷堂书目》载宗泐尚有《西游集》一卷，盖奉使求经时道路往还所作。见闻既异，其记载必有可观。今未见其本，存佚殆不可知矣。徐祯卿《翦胜野闻》谓宗泐奉使西域，未至其地，途遇神僧幻化而归者。盖未知宗泐有此集，故造是齐东之语，与所谓宗泐蓄发还俗者同一谬妄也。

### 一百七十 集部二十三

#### 别集类二十三△《岘泉集》四卷（江西巡抚采进本）

> 	明张宇初撰。宇初字子璿，贵溪人，张道陵四十三世孙，洪武十年袭掌道教，永乐八年卒。《明史方技传》附见其父《正常传》中，称其建文时尝坐不法夺印诰，成祖即位复之；又称其尝受道法於长春真人刘渊然，后与渊然不协，互相诋讦。其人品颇不纯粹，然其文章乃斐然可观。其中若《太极释》、《先天图论》、《河图原辨》、《荀子辨》、《阴符经》诸篇，皆有合於儒者之言。《问神》一篇，悉本程朱之理，未尝以云师、风伯荒怪之说张大其教。以视诵周、孔之书而混淆儒、墨之界者，实转为胜之。韩愈《送浮屠文畅序》称：“人有儒名而墨行者，问其名则是。校其行则非。有墨名而儒行者，问其名则非，校其行则是。”

> 	然则若宇初者，其言既合於理，宁可以异端之故，并斥其文乎？朱彝尊《明诗综》称其集二十卷，诗居其半，王绅为之序。此本皆所作杂文，惟末附歌行数十首。

### 首虽载《绅序》，而二十卷之旧已不复存，盖又掇拾重编之本矣。

##### 《唐愚士诗》二卷、附《会稽怀古诗》一卷（江苏巡抚采进本）

> 	明唐之淳撰。之淳字愚士，亦以字行，山阴人，肃之子也。建文初，诏词臣修《鉴戒录》，方孝孺荐之，授翰林院侍读，与孝孺同领书局，卒於官。《明史文苑传》附载《王行传》中。徐祯卿《翦胜野闻》载明太祖以布囊贮之淳，夜越宫墙入便殿，点窜十王册文一事。其事荒诞不经，殆委巷小人因之淳文思敏捷，造是妄语。张芹《遗忠录》称：“洪武中有荐之者，谢不就，曹国公李景隆俾其子师焉。征行四方皆与俱，历燕、蓟、秦、周，览前代遗迹，援笔而赋，凌轹一时。”考《明史李文忠传》，景隆以洪武十九年袭封曹国公，不载其北征事。

> 	惟《冯胜传》载洪武二十年与傅友德、蓝玉、赵庸等北征，常茂、李景隆、邓镇皆从。是年岁在丁卯，与集中《寓宁轩记》所载洪武丁卯相合，当即其时也。是集仅其丁卯、戊辰二年所作，似非完本。又诗文相间成编，而总题曰“诗”，亦非体例，疑当日杂录手稿，存此一帙，后人因钞传之，故编次丛杂如此欤。其诗虽未经简汰，金砾并存，而气格质实，无元季纤秾之习。其塞外诸作，山川物产，尤足以资考核。《会稽怀古诗》一卷，乃其少作。凡五言古诗三十首，题下各有小序，仿阮阅、曾极、张尧同之例。其中如舜庙不取地志耕象之说、禹庙不取禹穴藏书之说，皆为有识。此卷本於集外别行，然篇页寥寥，今缀於集后。末附长洲戴冠和诗三十首。大抵凑泊成篇，不及之淳原唱。以旧本所有，姑亦并存焉。

##### 《继志斋集》十二卷、《附录》一卷（两淮盐政采进本）

> 	明王绅撰。绅字仲缙，义乌人，待制祎之仲子。《明史》附见《祎传》，称：“祎死时，绅年十三。事母兄尽孝友。长博学，受业於宋濂。濂器之曰：‘吾友不亡矣！’蜀献王聘绅，待以客礼。绅启王往云南求父遗骸，不获，述《滇南痛哭记》以归。建文帝时，用荐召为国子博士，预修《太祖实录》，献《大明铙歌鼓吹曲》十二章，卒於官。”王泌《东朝记》以为成祖召入翰林，编摩《太祖实录》者，误也。其集冠以《铙歌》十二首，即建文初所献；次为赋二篇；次为古今体诗及诸杂文；末为《附录》一卷。绅，名父之子，又师承有自，其文演迤丰蔚，不失家法，诗亦有陶、韦风致，无元季纤秾之习，在洪武、建文之时，卓然自为一家，不但行谊之高也。名其斋曰“继志”，可谓无忝所生矣。

##### 《练中丞集》二卷（两淮马裕家藏本）

> 	明练子宁撰。子宁名安，以字行，号松月居士，新淦人。洪武乙丑进士。建文时官左副都御史，燕兵入，殉节死。事迹具《明史》本传。当燕王篡立之初，诬建文诸臣为奸党，禁其文字甚严。弘治中，王佐始辑其遗文，名曰《金川玉屑》。

> 	故徐泰《诗说》有“金川练子宁《玉屑》无多，为世所宝之”语。此本乃泰和郭子章重编，附以《遗事》一卷，其裔孙绮复增辑之。黄溥《简籍遗闻》尝记集中可疑者三事：一曰《送花状元归娶诗》，谓洪武辛亥至建文庚辰，状元但有吴伯宗、丁显、任亨泰、许观、张信、陈安阝、胡靖七人，无所谓状元花纶。纶乃洪武十七年浙江乡试第二人，不应有奉诏归娶事。一曰《故耆老理庭黄公墓志》，谓子宁及第在洪武十八年，此志后题洪武丙辰三月之吉，乃洪武九年，不应结衔称赐进士及第授翰林院修撰。一曰《集后杂考》，引叶盛《水东日记》载长乐郑氏有手卷，练子宁赋，张显宗跋，称显宗状元及第，洪武时亦无此状元。其言颇核。盖子宁一代伟人，人争依托，因而影撰者有之，然终不以伪废其真也。

##### 《逊志斋集》二十四卷（内府藏本）

> 	明方孝孺撰。孝孺有《杂诫》，已著录。是集凡杂著八卷，书三卷，序三卷，记三卷，题跋一卷，赞一卷，祭文、诔、哀辞一卷，行状、传一卷，碑、表、志一卷，古体诗一卷，近体诗一卷。史称孝孺殉节后，文禁甚严。其门人王稔藏其遗稿，宣德后始稍传播，故其中阙文脱简颇多。原本凡三十卷，《拾遗》十卷，乃黄孔昭、谢铎所编。此本并为二十四卷，则正德中顾璘守台州时所重刊也。孝孺学术醇正，而文章乃纵横豪放，颇出入於东坡、龙川之间。盖其志在於驾轶汉唐，锐复三代，故其毅然自命之气，发扬蹈厉，时露於笔墨之间。故郑瑗《井观琐言》称：“其志高气锐，而词锋浩然，足以发之。然圣人之道，与时偕行。周去唐、虞仅千年，《周礼》一书已不全用唐、虞之法。明去周几三千年，势移事变，不知凡几，而乃与惠帝讲求六官改制定礼。即使燕兵不起，其所设施，亦未必能致太平。正不必执讲学家门户之见，曲为之讳。惟是燕王篡立之初，齐、黄诸人为所切齿，即委蛇求活，亦势不能存。若孝孺则深欲藉其声名，俾草诏以欺天下。使稍稍迁就，未必不接迹‘三杨’。而致命成仁。遂湛十族而不悔．语其气节。可谓贯金石、动天地矣。文以人重，则斯集固悬诸日月，不可磨灭之书也。”

> 	都穆《南濠诗话》曰：“《方正学先生集》，传之天下，人人知爱诵之。”但其中多杂以他人之诗，如《勉学》二十四首，乃陈子平作；《渔樵》一首，乃杨孟载作；又有《牧牛图》一绝，亦元人作。然两集互见，古人多有。今姑仍原本录之，而附存穆说备考焉。

##### 《贞白遗稿》十卷、附《显忠录》二卷（浙江孙仰曾家藏本）

> 	明程通撰。通字彦亨，贞白其斋名也，绩溪人。洪武乙丑贡入太学，庚午举应天乡试，时方遣诸王将兵，因以封建，策贡士於廷，通所对称旨，擢第一，授辽府纪善，进左长史。燕王叛后，通上书数千言，论战守大计。永乐初，锦衣卫都督纪纲发其事，诏械通诣京师，与二子俱论死。事迹具《明史》本传。所著述凡百馀卷，悉毁於官。后十年，其弟赴荆州，辽王以所图通像及遗稿授之。嘉靖中，党禁渐弛，其从孙长等乃搜访佚篇，裒为六卷，附以辽王并同时诸人赠言及行状、小传等篇，别为四卷。天启中，其裔孙枢及子应阶又集前后建祠请谥之文，为《显忠录》二卷，附缀於末，即此本也。初，通以祖平久戍，陈情乞赐还乡，人称其孝。及建文中，遭逢国难，上防御封事，而卒以是死，人称其忠。今陈情之表具在，而封事独有题无文。盖嘉靖中刻集时，犹有所讳而不敢存也。《封建》二策，乃其受知於太祖者，持议颇正。其他诗文，亦俱醇朴有法。虽所存无多，而大节凛然，有不仅以词章论者，固宜与方、练诸集并传不朽矣。

##### 《静学文集》一卷（两淮马裕家藏本）

> 	明王叔英撰。叔英名原采，以字行，黄岩人。洪武中，与杨大中、叶见泰、方孝孺、林佑并徵至，叔英固辞还乡。后以荐官仙居训导，改德安教授，迁汉阳知县。建文时，召为翰林修撰。燕兵至淮，奉诏募兵。行至广德，会齐泰来奔，知事不可为，乃书《绝命词》，自经於玄妙观。逻捕其家，妻金氏及二女并殉焉。

> 	事迹具《明史》本传。乾隆四十一年，赐谥忠节。史称叔英在建文朝尝上资治八策。又称方孝孺欲行井田，叔英贻之书曰：“事有行於古亦可行於今者，夏时、周冕之类是也；有行於古而不可行於今者，井田、封建之类是也。可行者行则人之从之也易，而民受其利；难行者行则人之从之也难，而民受其患”云云。今是集三十篇，仅存序、记二体，而所上八策及《贻孝孺书》并无之。案《徐敬孚跋》，称杨士奇尝欲纂集叔英之文，求无完本，深悼惜之。成化年，有谢世修者，欲募刻以广其传。盖搜葺重编，非其旧本。卷首《林佑序》作於洪武中者，乃后人所录入，非即为此本作也。叔英尝自云：“赵孟之贵非所慕，陶朱之富非所愿。使吾文如圣贤，是吾心也。”今观是集，大抵皆规橅昌黎，稍失之拘，而简朴有度，非漫无裁制者比。所存虽少，已可以见其生平矣。前有黄绾所为传，称其文章有原本，知时达势，为用世之儒，盖不诬云。

##### 《刍荛集》六卷（江西巡抚采进本）

> 	明周是修撰。是修有《纲常懿范》，已著录。是集为其孙应鼇所编。凡诗三卷，赋及杂文共三卷。大抵风骨棱棱，溢於楮墨，望而知为忠臣义士之文。其矩度波澜，亦具合古法，不在当时作者下。世不甚称，殆转以气节掩欤。史称是修由霍邱训导迁周王府纪善。王多不法，是修动绳以礼。今观集中，《修己十箴》与《保国直言》二篇，盖即是时之所作。其刚正不阿，不待后来始见矣。末附解缙所作《志铭》及杨士奇所作《传》。《志铭》但称归京师，为纪善，预翰林纂修以死，竟不言其殉节。《传》乃言其自经应天府学。盖缙作志在永乐九年，时党禁方严，故讳其事。士奇作传则在宣德四年，时公论稍明，故著其实也。《传》又称“是修数论国家大计，至指斥用事者误国，用事者怒，众共挫折之”云云。

> 	於当时情事，亦得其真。虽是修精贯三光，不待二人之文而显，二人之文尤不足以荣是修。然有誓死不死者，而后见真能死者之难；有委曲以文其不死者，而后见慷概就死者之不愧不怍。并录存之，亦可以相形而益彰矣。

##### 《巽隐集》四卷（浙江巡抚采进本）

> 	明程本立撰。本立字原道，巽隐其号也，桐乡人。洪武九年，以明经擢秦王府引礼舍人，以母忧去。复补周府礼官，坐累谪云南马龙他郎甸长官司吏目。有平定百夷功，徵入翰林。历官至右佥都御史，调江西按察副使。未行，值燕王篡位，遂自尽以殉。事迹具《明史》本传。是集诗二卷、文二卷，为其曾孙山所编。

> 	弘治乙丑，桐乡知县莆田李廷梧序之。嘉靖初，南溪吴氏为刊版，西虞范氏又重刊之。岁久皆散佚。此本乃万历乙丑桐乡知县濮阳棐得遗稿於其裔孙九泽，而属训导李诗校刊者也。本立文章典雅，诗亦深稳朴健，颇近唐音。不但节义为足重，即以词采而论，位置於明初作者之间，亦无愧色矣。

##### 《易斋集》二卷（浙江巡抚采进本）

> 	明刘璟撰。璟字仲璟，青田人，诚意伯基之次子。洪武二十三年，太祖命袭父爵，以让其兄子廌，乃特设閤门使授之，寻为谷王府左长史。燕王称兵，随谷王归京师，令参李景隆军事。兵败，上书不见省，遂归里。燕王即位，召之，称疾不至。逮入京，下狱，自经死。乾隆四十一年，赐谥忠节。事迹附见《明史刘基传》。其遗文久佚不传。明末，杨文骢令青田，从诸生蒋芳华家得抄本，始以授梓。考黄虞稷《千顷堂书目》载《璟集》十卷，疑此尚非完帙。又别有《无隐稿》一卷，今佚不见。其与此本同异，亦莫可考也。璟少通诸经，慷概喜谈兵，太祖尝以为真伯温子。而诗文伤於觕率，颇逊其父。天台卢廷纲称其诗云：“酒酣落笔词愈工，命意不与常人同。清如冰瓯玉碗贮繁露，和如大廷清庙鸣丝桐。疾如黄河怒风卷涛浪，丽如锦江秋水涵芙蓉。”虽誉之未免过实，然其气势苍劲，兀傲不群，犹有《覆瓿集》之一体。且其值革除之际，捐生完节，不坠家声，尤宜以其人而重之矣。

##### 《野古集》三卷（内府藏本）

> 	明龚诩撰。诩字大章，昆山人。父詧，洪武中官给事中，以言事遣戍五开卫，诩遂隶军籍。后调守金川门。燕王篡位，诩变姓名遁归，卖药授徒以自给。正统己未，巡抚周忱荐为松江学官，不就。又荐为太仓学官，亦不就。尝语都御史吴讷曰：“诩仕无害於义，但恐负当日城门一恸耳。”成化己丑始卒，年八十八。

> 	《明史》附载《牛景先传》。是集乃崇祯乙亥其八世从孙挺所刻。前有《李继贞序》，称删其十之二三。盖诩诗格调在《长庆集》、《击壤集》间，其伤於鄙俚浅率者，继贞稍汰之也。要其性情深挚，直抒胸臆。律以选声配色，彫章琢句，诚不能与文士争工；律以纲常名教之旨，则不合於风人者鲜矣。末附《上周忱书》及王执礼、张大复等所作《家传》、《墓志》、《谥议》、《像赞》等篇。又有《年谱》，称诩族侄绂所编。於建文四年，称传言乘舆逊去。於正统七年，称旧君还京，先生作《落叶吟》见意。案绂之作谱在成化十三年，杨应能事应久已论定，不应有旧君还京之语。且《落叶》一诗本无明指，安知非别有托讽。而顾据断为惠帝出奔还京之作，亦未见其然。此谱於康熙乙巳挺得本於其族弟维则，故崇祯乙亥原刻《总目》不与《墓铭》、《家传》等并列。观是一条，其真为绂作与否，犹在两可间也。疑以传疑，姑并存之而已。

> 	（案：练子宁以下诸人，据其通籍之年，盖有在解缙诸人之后者。然一则死革除之祸，效命於故君；一则迎靖难之师，贡媚於新主。薰莸同器，於义未安。

> 	故分列编之，使各从其类。至龚诩卒於成化己丑，更远在缙等之后，今亦升列於缙前，用以昭名教是非，千秋论定。纡青拖紫之荣，竟不能与荷戟老兵争此一纸之先后也。）

##### 《文毅集》十六卷（江西巡抚采进本）

> 	明解缙撰。缙字大绅，吉水人。洪武戊辰进士，永乐初官翰林学士，出为江西参议，改交阯。为汉王高煦所谮，下狱死。事迹具《明史》本传。缙所著有《白云稿》、《东山集》、《太平奏疏》等书，殁后多散佚。天顺初，金城黄谏始辑其遗文为三十卷，后亦渐湮。嘉靖中，同邑罗洪先复与缙从孙相辑成十卷。

> 	《千顷堂书目》又载有《似罗隐集》一卷、《学士集》二十卷，今并未见。此本十六卷，则康熙戊戌其十世孙悦所补辑也。缙才气放逸，下笔不能自休，当时有才子之目。迄今委巷流传，其少年夙慧诸事，率多鄙诞不经。故李东阳《怀麓堂诗话》谓其诗无全稿，真伪相半，盖出於后人窜乱者为多。然其中佳句间存，亦复不减作者。至其奏议，如《大庖西封事》、《白李善长冤》诸篇，俱明白剀切。

> 	黄汝亨《狂言纪略》诋其文义繁缛，使当贾长沙，直是奴隶，苛矣。又案《大庖西封事》中有云：“陛下好观韵府杂书，抄辑秽芜，略无文彩。若喜其便於检阅，愿集一二儒英，随事类别，勒成一经”云云。其后成祖修《永乐大典》，缙实为总裁官。果用分韵编类之法，勒为巨帙。一切遗文坠简，竟赖以传於今日，以待圣朝之表章。即以功在典籍而论，其著作亦宜存录，可不必铢铢两两而绳之也。

##### 《虚舟集》五卷（山东巡抚采进本）

> 	明王偁撰。偁字孟扬，永福人。元潮州总管翰之子。翰於明初抗节死。偁生甫六龄，其母教之读书。洪武庚午领乡荐，乞归养母。成祖即位，徵至京师，授国史院检讨，充《永乐大典》副总裁。后坐解缙党，下狱死。偁为“闽中十子”之一。《明史文苑传》附见《林鸿传》中。是编乃其诗集。前有《王汝玉序》。

> 	又有《解缙序》二篇，一题《虚舟集序》，一题《王孟扬文集序》。又有弘治六年《桑怿序》，则为袁州守王世英翻刻《虚舟集》而作。不言其别有文集，盖当时已失传矣。集末附书评及《自述》、《诔》各一首。偁与解缙友善，其才气学问，约略相似，卒同被谗谮以死。然缙诗颇伤剽直，偁诗恬和安雅，殆为胜之。

> 	《自述》称：“服群圣，猎百家，穷幽明，每遇登高吊古，慨然发其悲壮愉乐，一寓於文若诗。”其命意亦殊不凡。故集中若《感遇》诸作，规橅拾遗；《咏史》数篇，步趋记室；《将进酒》、《行路难》等亦颇出入於太白。虽未必尽合古人，而意度波澜，时复具体，固不比於优孟衣冠也。

##### 《王舍人诗集》五卷（浙江巡抚采进本）

> 	明王绂撰。绂字孟端，无锡人，别号友石生，又曰九龙山人。洪武中，徵至京师，寻坐累戍朔州。永乐初，用荐以善书供事文渊阁，久之除中书舍人，卒於官。事迹具《明史文苑传》。集为其子默所编，又名《友石山房稿》。前有曾棨、王进《序》，后附章昞如、胡广等所作《行状》、《墓表》。绂博学工书画，所作山水竹石，风韵潇洒，妙绝一时，说者谓可继其乡倪瓒。其诗虽结体稍弱，而清雅有馀，盖其神思本清，故虽长篇短什，随意濡染，不尽计其工拙，而摆落尘氛，自然合度。都穆《南濠诗话》独称《寄别娶妇者》一绝，则伧父面目，不足以见绂之长矣。

##### 《泊菴集》十六卷（江西巡抚采进本）

> 	明梁潜撰。潜字用之，泰和人。洪武丙子举人，授苍溪训导，历知四会、阳江、阳春三县。永乐初，召修《太祖实录》，累迁右春坊右赞善。会修《永乐大典》，代礼部尚书郑赐为总裁，升侍读。永乐十五年北征，仁宗监国，以释陈千户事牵连坐死。事迹附见《明史邹济传》。是集前有王直、胡俨二《序》。

> 	《俨序》称为潜子楘所编。考萧鎡《尚约居士集》有《陈循墓志》，称“梁公潜以职务违错，被逮且籍之。梁平日所作诗文，悉估书册，卖钱入官。循遗人访求，倍价赎还。今鋟梓以传者，循所赎也”云云。则其稿为潜所自编，因循而传於世。

> 	《俨序》不载其事，而但称其文章遭际，盖讳言其赐死耳。潜文格清隽，而兼有纵横浩瀚之气，在明初可自成一队。故郑瑗《井观琐言》称其“丰赡委曲，亦当代一作家”。杨士奇《潜墓志》称“其为文章，驰骋司马子长、韩退之、苏子瞻，亦间出庄、列为奇，务去陈言出新意。古诗高处逼晋、宋”。此本有文无诗。集末有康熙辛酉潜裔孙天清《续刻家集小引》云：“泊菴公诗集已瘗文冢，不复存人间。”则旧本久佚矣。

##### 《毅斋诗文集》八卷、《附录》一卷（两淮盐政采进本）

> 	明王洪撰。洪字希范，钱塘人。年十八，举洪武丁丑进士，授行人，寻擢吏科给事中。以荐入翰林，由检讨历官修撰、侍讲，为《永乐大典》副总裁官。

> 	《明史文苑传》附载《林鸿传》中，称：“成祖尝命洪为文，洪逡巡不应诏。

> 	为同列所排，不复进用。”而是集有刘公潜所作《輓诗序》及莫琚《后跋》，乃言洪预修国史，会大臣欲载其家瑞异入日历中，洪持不可。至闻於成祖前，坐谪礼部主事，卒於官。曾棨《輓洪诗》所谓“玉堂分职见孤忠”，亦指是事。

> 	《明史》盖偶遗也。此集即莫琚所编。杂文皆朴雅，骈体亦工，诗尤具有唐格，而不为林鸿、高棅之钩摹。其《序文》及《序书》二篇，立论具见根柢。其《序胡俨诗集》，谓：“至元、天历间，赵、虞、范、揭各鸣一时之盛。及其衰也，学者以粗豪为壮，以尖新为奇，语言纤薄，音律怗懘。”论元末之弊，至为切中。则洪之所见，高出当日远矣。虽名位不昌，要为有明初年屹然一作者。

> 	《明史文苑传》称“王偁预修《永乐大典》，学博才雄，自负无辈行，独推让同官王洪”，则洪之文章，概可见矣。

##### 《颐菴文选》二卷（两淮盐政采进本）

> 	明胡俨撰。俨字若思，南昌人。洪武末以举人授华亭教谕。永乐初擢翰林院检讨，与解缙等同直内阁，迁国子祭酒。洪熙元年加太子宾客，致仕，家居二十年而卒。事迹具《明史》本传。史称俨少嗜学，於象纬、占候、律筭、医卜之术无不通晓。又称是时海内混一垂五十年，公卿大夫彬彬多文学之士。俨馆阁宿儒，朝廷大著作多出其手。纂修《太祖实录》、《永乐大典》皆为总裁官。而以议论戆直，为同僚所不容。故久於国学，未能大用。其诗颇近江西一派，词旨高迈。

> 	寄托深远。与“三杨”之和平安雅者气象稍殊。文章则得法於熊钊，钊学於虞集，授受渊源，相承有自。故其气格高老，律度谨严，可以追踪作者，卓然为明初之一家。《明史艺文志》载《颐菴集》本三十卷。此集诗文各止一卷，乃后人选本，非其全帙。然尝鼎一脔，亦足以知其概矣。

##### 《青城山人集》八卷（两淮盐政采进本）

> 	明王璲撰。璲字汝玉，长洲人。洪武中举浙江乡试，以荐摄府学教授，改应天训导。永乐初，擢翰林五经博士，官至左春坊左赞善。后坐解缙累，下诏狱瘐死。洪熙初，赠太子宾客，谥文靖。事迹附见《明史邹济传》。史称璲少从杨维桢学。尝应制撰《神龟赋》，璲第一，解缙次之。其文采为当世所重。

> 	然所著诗稿散佚。正统十二年其孙钅堂始裒次为编，其姻家华靖删定为八卷，即此本也。《静志居诗话》称其诗不费冥索，斤斤唐人之调。吴人徐用理集永乐后诗家三百三十人，以璲压卷。今观其诗，音节色泽，皆合古格，诚有拟议而不能变化者。然当元季诗格靡丽之馀，能毅然以六代、三唐为楷模，亦卓然特立之士，又不得以王、李流弊预绳明初人矣。

##### 《东里全集》九十七卷、《别集》四卷（江苏巡抚采进本）

> 	明杨士奇撰。士奇有《三朝圣谕录》，已著录。明初“三杨”并称，而士奇文章特优，制诰碑版，多出其手。仁宗雅好欧阳修文，士奇文亦平正纡馀，得其仿佛。故郑瑗《井观琐言》称：“其文典则，无浮泛之病。杂录叙事，极平稳不费力。后来馆阁著作，沿为流派，遂为七子之口实。”然李梦阳诗云“宣德文体多浑沦，伟哉东里廊庙珍”，亦不尽没其所长。盖其文虽乏新裁，而不失古格。

> 	前辈典型遂主持数十年之风气，非偶然也。集分正、续二编。正集所载较少，续集几至倍之。其《别集》四种，一即《代言录》，一为《圣谕录》，一为《奏对录》，一为士奇传志诸文，缀於末为《附录》。李东阳《怀麓堂诗话》曰：“杨文贞《东里集》，手自选择，刻之广东，为人窜入数首。后其子孙又刻为续集，非公意也。”然则《续集》乃士奇所自芟弃，非尽得意之作。以其搜罗较富，往往有足备考核者，故仍其旧并录之焉。

##### 《杨文敏集》二十五卷（福建巡抚采进本）

> 	明杨荣撰。荣有《后北征记》，已著录。荣当明全盛之日，历事四朝，恩礼始终无间。儒生遭遇，可谓至荣。故发为文章，具有富贵福泽之气。应制诸作，沨沨雅音。其他诗文，亦皆雍容平易，肖其为人。虽无深湛幽渺之思，纵横驰骤之才，足以震耀一世。而逶迤有度，醇实无疵，台阁之文所由与山林枯槁者异也。与杨士奇同主一代之文柄，亦有由矣。柄国既久，晚进者递相摹拟，城中高髻，四方一尺。馀波所衍，渐流为肤廓冗长，千篇一律。物穷则变，於是何、李崛起，倡为复古之论，而士奇、荣等遂为艺林之口实。平心而论，凡文章之力，足以转移一世者，其始也必能自成一家，其久也亦无不生弊。微独东里一派，即前后七子亦孰不皆然。不可以前人之盛，并回护后来之衰；亦不可以后来之衰，并掩没前人之盛也。又何容以末流放失，遽病士奇与荣哉。

##### 《省愆集》二卷（江西巡抚采进本）

> 	明黄淮撰。淮字宗豫，永嘉人。洪武丁丑进士，除中书舍人。燕王篡位，命入直文渊阁，升翰林院编修，累进右春坊、大学士，辅皇太子监国。为汉王高煦所谮，坐系诏狱十年。洪熙初复官，授武英殿大学士，累加少保，卒谥文简。事迹具《明史》本传。淮当革除之际，身事两朝，不免为白圭之玷。史又言淮性颇隘，同列有小过，辄以闻。解缙之死，淮有力焉。人品亦不甚醇。然通达治体，多所献替。其辅导仁宗，从容调护，尤为有功。虽以是被谤获罪，而赐环以后，复跻禁近。迨至引年归里，受三朝宠遇者，又数十年。遭际之隆，几与“三杨”相埒。其文章舂容安雅，亦与“三杨”体格略同。此集乃其系狱时所作，故以《省愆》为名。当患难幽忧之日，而和平温厚，无所怨尤，可谓不失风人之旨。

> 	故特存之，以见其著作之梗概。至其《退直》、《入觐》、《归田》三稿同编为《介庵集》者，门径与“三杨”不异。《东里》诸集既已著录，则是可姑置焉。

##### 《金文靖集》十卷（江西巡抚采进本）

> 	明金幼孜撰。幼孜有《北征录》，已著录。幼孜在洪武、建文之时，无所表见。至永乐以迄宣德，皆掌文翰机密，与杨士奇诸人相亚。其文章边幅稍狭，不及士奇诸人之博大，而雍容雅步，颇亦肩随。盖其时明运方兴，故廊庙赓飏，具有气象，操觚者亦不知也。《千顷堂书目》载《幼孜集》十卷，又《外集》一卷，又《北征集》一卷。今《外集》未见。朱彝尊《静志居诗话》称其《北征集》，大漠穷沙，靡不身历，时露悲壮之音。则彝尊犹及见之，今亦未见。是编为其子昭伯所辑，诗文多应制之作，盖即黄虞稷所谓十卷之本。别冠以《三朝恩荣录》一卷，则其敕谕、诰命、祭文、像赞、神道碑之属。幼孜事迹已详《明史》。核以本传，多其子孙夸侈之词，无关考证，今删去不载，惟以本集著录焉。

##### 《夏忠靖集》六卷、《附录》一卷（浙江巡抚采进本）

> 	明夏原吉撰。原吉字维喆，湘阴人。以乡荐游太学，选授户部主事。燕王篡位，原吉降附。后官至户部尚书。谥忠靖。事迹具《明史》本传。原吉诗文集六卷，载於《明史艺文志》，与此集卷数相合，盖即旧本。后附《遗事》一卷，为其孙廷章所辑。刊版久佚。此本乃国朝康熙乙酉，潘宗洛提督湖广学政时得其裔孙之所藏，重为校刊。前有《杨溥序》，称其诗文平实雅淡，不事华靡。考原吉以政事著，不以文章著。洪、永之际，作者如林。以原吉位置其间，尚未能并骛中原，齐驱方驾。然致用之言，疏通畅达，犹有淳实之遗风。以肩随杨士奇、黄淮诸人，固亦无愧也。

##### 《抑庵集》十三卷、《后集》三十七卷（两淮盐政采进本）

> 	明王直撰。直字行俭，泰和人。永乐甲申进士。正统间拜吏部尚书。天顺初以老疾乞休。卒谥文端。事迹具《明史》本传。直当景帝易储之时，持之不坚，为平生之遗憾。然于谦当国，亦不能争，其中殆有难言者。至於初谏亲征，继力争遣使迎英宗，侃侃不挠，至以出使自任，大节究为不愧。其器识厚重，在铨曹十六年，奉职公允，亦称名臣。诗文典雅纯正，有宋元之遗风。自永乐初为庶吉士，即承命入阁，典司制诰。后在翰林二十馀年，朝廷著作多出其手。当时与王英齐名，有“西王”、“东王”之目。而直尤为老寿，岿然负一代重望。萧鎡作是集《序》，称其文汗漫演迤，若大河长川，沿洄曲折，输写万状。盖明自中叶以后，文士始好以矫激取名。直当宣德、正统间，去开国之初未远，淳朴之习，犹未全漓。文章不务胜人，惟求当理。故所作貌似平易，而温厚和平，实非后来所及。虽不能追古作者，亦可谓尚有典型者矣。集为其子检讨<禾资>所编。成化初，其次子稙复加校订，而以原集未录及致仕后所作别为《后集》云。

##### 《运甓漫稿》七卷（浙江巡抚采进本）

> 	明李昌祺撰。昌祺名祯，以字行，庐陵人。永乐甲申进士，选庶吉士，授礼部郎中。（案明初六科皆有庶吉士，不止翰林有之，故得以直授郎中。）历官广西、河南左布政使。事迹具《明史》本传。是编皆古近体诗并诗馀，乃天顺三年吉安教授郑纲所编。史称昌祺预修《永乐大典》，凡僻书疑事，人多就质。其诗清新华赡，音节自然。《陈循序》称其本之以理，充之以气，故雅淡清丽，宏伟新奇，无不该备。不必远较於古，就今而论，千百之中不过数辈。曹安《谰言长语》极推其《题文丞相研》一首。朱彝尊《静志居诗话》亦谓李祯诗务谢朝华，力启夕秀。取材结体，颇与段柯古相似。盖由其一变绮靡纤巧之习，而以流逸出之。故别饶鲜润，迥异庸芜。郑瑗《井观琐言》乃曰：“李布政昌祺，人多称其刚毅不挠。尝观其《运甓诗稿》，浮艳太逞，不类庄人雅士所为，所谓枨也欲，焉得刚”云云。是《梅花》一赋，足累宋璟之生平矣。执文章正宗一编以进退古今之作者，不亦隘乎。惟其中《驺虞歌》、《汴城阅武》诸篇，或稍伤俚俗。然论一篇之诗，当字铢句两而求之。论一家之诗，则当统观其全局，不以一二章定工拙也。

##### 《古廉集》十一卷、《附录》一卷（浙江孙仰曾家藏本）

> 	明李时勉撰。时勉本名懋，以字行，安福人。永乐甲申进士，官至国子监祭酒。卒谥文敬，成化中改谥忠文。事迹具《明史》本传。时勉学术刚正，初以三殿灾，条上时务忤成祖，继以奏上六事忤仁宗，终以不附王振为所构陷。前后濒死者三，而劲直之节始终如一。其在国学，以道义砥砺诸生，人才蔚起，与南京祭酒陈敬宗号“南陈北李”，而时勉尤为人望所归，明以来，司成均者莫能先也。

> 	至其为文，则平易通达，不露圭角，多蔼然仁义之言，岂非以躬行实践，所养者醇，故与讲学之家骄心盛气以大言劫伏者异欤。其所著作，以当代重其为人，脱稿多为人持去，故所存者无多。此集乃成化中其门人戴难所编，其孙长乐知县容所刊，并以墓志、传赞之类附录於末焉。

##### 《梧冈集》八卷（安徽巡抚采进本）

> 	明唐文凤撰。文凤字子仪，号梦鹤，歙县人。与祖元父桂芳俱以文学擅名。

> 	永乐中荐授兴国县知县，改赵府纪善，卒年八十有六。文凤宰兴国，著有政绩。

> 	泰和刘鸿尝为作《贤令祠记》，见程敏政所编《唐氏三先生集附录》中。其诗文亦丰缛深厚，刊落浮华，能不失其家法。其五世孙泽撰《墓表》云：“先生著述在乡校者曰《朝阳类稿》；在兴国者曰《政馀类稿》，又曰《章贡文稿》；在藩府者曰《进忠类稿》；在洛阳者曰《洛阳文稿》；归田后曰《老学文稿》。”

> 	今此编所存者止诗四卷、文四卷，盖不逮十之三四，然亦足见其大凡矣。

##### 《曹月川集》一卷（江苏巡抚采进本）

> 	明曹端撰。端有《太极图说述解》，已著录。明初理学，以端与薛瑄为最醇。

> 	《瑄诗文集》、《读书录》等皆传於世。而端之遗书散佚几尽，其集亦不复存。

> 	此本为国朝仪封张伯行裒辑而成。首以《夜行烛》，次《家规辑略》，次《语录》，次《录粹》，次《序》七篇，次诗十五首。《夜行烛》、《家规》二序不冠本书，而别载於后诗之中，间以《太极图赞》一篇，皆非体例。盖编次者误也。末附诸儒评语及张信民所纂《年谱》。端诗皆《击壤集》派，殊不入格，文亦质直朴素，不以章句为工。然人品既已醇正，学问又复笃实，直抒所见，皆根理要，固未可绳以音律，求以藻采。况残编断帙，掇拾於放失之馀，固宜以其人存之矣。

##### 《薛文清集》二十四卷（大学士于敏中家藏本）

> 	明薛瑄撰。瑄有《读书录》，已著录。是集为其门人关西张鼎所编。初，瑄集未有刊本。瑄孙刑部员外郎禥以稿付常州同知谢庭桂，雕版未竟而罢。弘治己酉，监察御史杨亨得其稿於毗陵朱氏，鼎又从亨得之。字句舛讹，多非其旧。

> 	因重为校正，凡三易稿而成书。共得诗文一千七百篇，釐为二十四卷。鼎自为序，引朱子赞程子“布帛之文，菽粟之味”二语为比，殆无愧词。考自北宋以来，儒者率不留意於文章。如邵子《击壤集》之类，道学家谓之正宗，诗家究谓之别派。

> 	相沿至庄之流，遂以“太极圈儿大，先生帽子高，送我两包陈福建，还他一疋好南京”等句，命为风雅嫡派。虽高自位置，递相提唱，究不足以厌服人心。

> 	《刘克庄集》有《吴恕斋文集序》曰：“近世贵理学而贱诗赋。间有篇咏，率是语录讲义之押韵者耳。”则宋人已自厌之矣。明代醇儒，瑄为第一。而其文章雅正，具有典型，绝不以俚词破格。其诗如《玩一斋》之类，亦间涉理路。而大致冲澹高秀，吐言天拔，往往有陶、韦之风。盖有德有言，瑄足当之。然后知徒以明理载道为词，常谈鄙语，无不可以入文者，究为以大言文固陋，非笃论也。

##### 《两溪文集》二十四卷（江西巡抚采进本）

> 	明刘球撰。球字求乐，更字廷振，安福人。永乐辛丑进士，授礼部主事，以杨士奇荐，入侍经筵，改侍讲。后忤王振，下诏狱，为振党马顺就狱中支解死。

> 	景泰初，赠翰林学士，谥忠愍。事迹具《明史》本传。是编皆所作杂文。球殁后二十八年，其子广东布政司参政钺所编，彭时、刘定之皆为之序。当王振盛时，侯伯公卿，惴惴趋风恐后。而球以一文弱词臣，仗大义以与之抗，至死屹不少挠。

> 	沈德符《野获篇》记其见害之后，犹为厉於马顺家。《明史》亦载其事於本传。

> 	是其刚毅之气，亘生死而不可磨灭。今观其文，乃多和平温雅，殊不类其为人。

> 	其殆义理之勇，非气质用事者欤。然味其词旨，大都光明磊落，无依阿淟涊之态，所谓君子之文也。虽残章断简，犹当宝贵。况全集裒然具存，固宜亟为采录，以风厉名教者矣。

##### 《于忠肃集》十三卷（直隶总督采进本）

> 	明于谦撰。谦字廷益，钱塘人。永乐辛丑进士，授御史，历官兵部尚书。英宗复辟，为徐有贞、石亨等诬陷，弃市。成化初，追复原官。弘治初，赠特进光禄大夫、柱国、太傅，谥肃愍。万历中，改谥忠肃。事迹具《明史》本传。倪岳作谦神道碑，称“谦平生著述甚多，仅存《节菴诗文稿》、《奏议》各若干卷。

> 	祸变之馀，盖千百之什一”云云。是其殁后遗稿已多散佚。世所刊行者，乃出后人掇拾而成，故其本往往互有同异。《明史艺文志》载谦《奏议》十卷、《文集》二十卷。又嘉靖中河南刊本诗文共八卷，而无疏议。此本前为《奏议》十卷，分《北伐》、《南征》、《杂行》三类，与《艺文志》合。后次以《诗》一卷、《杂文》一卷、《附录》一卷，与《艺文志》迥异，与嘉靖刊本亦迥异。盖又重经编次，非其旧本也。谦遭逢厄运，独抱孤忠，忧国忘家，计安宗社。其大节炳垂竹帛，本不藉文字以传。然集所载奏疏，明白洞达，切中事机，较史传首尾完整，尤足觇其经世之略。至其诗风格遒上，兴象深远，虽志存开济，未尝於吟咏求工，而品格乃转出文士上，亦足见其才之无施不可矣。又案王世贞《名卿绩记》及李之藻序谦集，皆谓谦尝再疏请复储。今集中实无此疏，《明史》亦不著其事。

> 	惟倪岳《神道碑》称：“景帝不豫，谦同廷臣上章乞复皇储。”是当时所上乃廷臣公疏，非谦一人，故集中不载其稿。世贞等专属之谦，殆亦考之未审欤。

##### 《兰庭集》二卷（两淮盐政采进本）

> 	明谢晋撰。晋字孔昭，吴县人。工画山水，尝自戏为谢叠山。其名《明诗综》作晋，而集末《赠盛启东》一首，乃自题“葵邱谢缙”。又附见《沈大本诗》一首，题作“寄谢缙”。案《易象传》称“明出地上晋”。《杂卦传》称“晋，昼也”。以其字孔昭推之，作“晋”有理，作“缙”无义，本集或传写之误耶。其始末不甚可考。集中有《承天门谢恩值雨诗》，则尝以布衣应徵者也。卷首有汝南周传、浚仪张肯二《序》。《肯序》称晋诗二百馀篇，而此集所存乃不下四五百篇。考《张序》作於永乐甲申，而集末有永乐丁酉十月既望之作。丁酉上距甲申凡十四载，积诗之多，宜过於《肯序》所云。《传序》谓姑苏之诗，莫盛於杨孟载、高季迪，而孔昭得二君之旨趣。《肯序》亦谓其得性情之正，而深於学问，然则晋不特以绘事传矣。

##### 《古穰集》三十卷（两江总督采进本）

> 	明李贤撰。贤有《天顺日录》，已著录。贤为英宗所倚任，自“三杨”以来，得君未有其比。虽亦颇有所辅助，而抑叶盛，排岳正，摈张宁，不救罗伦诸事，颇为史所讥议。其相业盖在醇疵之间。文章非所注意，谈艺者亦复罕称。然其时去明初未远，流风馀韵，尚有典型。故诗文亦皆质实娴雅，无矫揉造作之习。此集为其婿程敏政所编。凡《奏疏》二卷，《书》一卷，《记》二卷，《序》三卷，《说》、《题跋》一卷，《神道碑》四卷，《墓碑》、《碣》一卷，《墓表》二卷，《墓志》二卷，《行状》、《传》一卷，《祭文》、《铭箴》、《赞赋》、《哀辞》一卷，《古今体诗》二卷，《和陶诗》二卷，《天顺日录》三卷，《杂录奏疏杂文》三卷。中多记载时事，亦有足备史乘参核者，未可弃也。其《天顺日录》有本别行，兹以原本编入集中，仍并录之焉。

##### 《武功集》五卷（浙江汪启淑家藏本）

> 	明徐有贞撰。有贞初名珵，字元玉，吴县人。宣德癸丑进士，官至兵部尚书，兼华盖殿大学士，封武功伯。寻下狱戍金齿，放归，久之乃卒。事迹具《明史》本传。有贞究心经济，於天官、地理、兵法、水利、阴阳、方术之书无不博览，惟倾险躁进，每欲以智数立功名。与石亨等倡议夺门，侥倖孤注之一掷，幸而得济，又怙权植党，威福自专，卒亦为人构陷。所谓君以此始，必以此终，实深为君子所诟病。祝允明为有贞外孙，所作《苏谈》，往往回护，其词究不足以夺公论也。然其幹略本长，见闻亦博。故其文奇气坌涌，而学问复足以济其辨。

> 	集中如《文武论》、《制纵论》及《题武侯像、出师表》诸篇，多杂纵横之说。

> 	学术之不醇，於是可见；才气之不可及，亦於是可见。拟诸古人，盖夏竦《文庄集》之流。遗编具存，固不必尽以人废也。至其诗，则多在史馆酬应之作，非所擅长。集中《羽林子》二首，《静志居诗话》谓源出右丞，然语亦平平，仅具唐人之貌。人各有能有不能，存而不论可也。

##### 《倪文僖集》三十二卷（副都御史黄登贤家藏本）

> 	明倪谦撰。谦有《朝鲜纪事》，已著录。据《李东阳序》，谦所著有《玉堂稿》一百卷、《上谷稿》八卷、《归田稿》四十二卷、《南宫稿》二十卷，又有奉使朝鲜之作为《辽海编》，别行於世，今皆未见。此本凡赋辞、琴操、古今体诗、诗馀十一卷，颂、赞、表、笺、箴、铭一卷，文二十卷。盖谦所自编，於生平著作，汰存六之一者也。三杨台阁之体，至弘、正之间而极弊，冗阘肤廓，几於万喙一音。谦当有明盛时，去前辈典型未远，故其文步骤谨严，朴而不俚，简而不陋，体近“三杨”而无其末流之失。虽不及李东阳之笼罩一时，然有质有文，亦彬彬然自成一家矣，固未可以声价之重轻为文章之优劣也。

##### 《襄毅文集》十五卷（副都御史黄登贤家藏本）

> 	明韩雍撰。雍字永熙，吴县人。正统壬戌进士，官至右佥都御史，总督两广。

> 	正德间谥襄毅。事迹具《明史》本传。明自正统以后，正德以前，金华、青田流风渐远，而茶陵、震泽犹未奋兴。数十年间，惟相沿台阁之体，渐就庸肤。雍当其时，虽威行两广，以武略雄一世，不屑屑以雕章绘句为工。而英多磊落之气，时时发见於文章。故虽未变体裁，而时饶风骨。其杂文亦高视阔步，气象迥殊。

> 	韩愈所谓独得雄直气者，殆於近之。朱彝尊《明诗综》但称雍有集而不著集名，所录雍诗一篇，又非佳作。其《赐游西苑记》，《日下旧闻》亦不载。《静志居诗话》绝无一字及雍，殆偶未见斯集欤。

##### 《白沙集》九卷（江西巡抚采进本）

> 	明陈献章撰。献章字公甫，新会人。正统丁卯举人，以荐授翰林院检讨，追谥文恭。事迹具《明史儒林传》。是集为其门人湛若水校定，万历间何熊祥重刊之。凡文四卷，诗五卷，行状、志、表附於后。史称献章之学以静为主。其教学者但令端坐澄心，於静中养出端倪，颇近於禅，至今毁誉参半。其诗文偶然有合，或高妙不可思议；偶然率意，或粗野不可响迩，至今毁誉亦参半。《王世贞集》中有《书白沙集后》曰：“公甫诗不入法，文不入体，又皆不入题，而其妙处有超出法与体与题之外者。”可谓兼尽其短长。盖以高明绝异之姿，而又加以静悟之力，如宗门老衲，空诸障翳，心境虚明，随处圆通。辨才无碍，有时俚词鄙语，冲口而谈；有时妙义微言，应机而发。其见於文章者亦仍如其学问而已，虽未可谓之正宗，要未可谓非豪杰之士也。

##### 《类博稿》十卷、《附录》二卷（浙江汪汝瑮家藏本）

> 	明岳正撰。正有《类博杂言》，已著录。天顺复辟以后，夺门诸臣，挟功骄恣。帝心畏之，而不敢遽图。正以书生支撑其间，欲设计以离曹吉祥、石亨之交。

> 	事不能成，反为所中，至於窜谪濒死。其策虽疏，其志要为忠荩。及群奸继败，又厄於李贤之媢嫉，沦落以终，姜桂之性，始终不改。嘉靖初，追赠太常寺卿。

> 	制词有云：“嫉邪已甚，受谤浸深。左谪南荒，再编西戍。既而逆臣伏锧，正士赐环。拟陟卿曹，庶佥言之允协。出分符守，竟直道之难容。”纪其实也。其文章亦天真烂漫，落落自将。史称所草《承天门灾谕廷臣诏》，剀切感人，举朝传诵，足以见其一斑矣。是集为其门人李东阳蒐辑遗稿而成。凡诗二卷、杂文八卷。

> 	又《附录》二卷，前一卷载诸人志铭、传赞等作，后一卷则东阳以叶盛所作志铭多所隐讳，为正《补传》也。《传》称：“正晚好《皇极书》，故所作《杂言》二篇，皆阐邵子之学。而诗亦纯为邵子《击壤集》体。”东阳《怀麓堂诗话》称“蒙翁才甚高，俯视一切，独不屑为诗。云既要平仄，又要对偶，安得许多工夫”云云，盖得其实。而《传》乃称以雅健脱俗，未免阿其所好。至称其文高简峻拔，追古作者，则不失为公评。正统、成化以后，台阁之体，渐成啴缓之音，惟正文风格峭劲，如其为人。东阳受学於正，又娶正女，其《怀麓堂集》亦称一代词宗，然雍容有馀，气骨终不逮正也。所谓言者心之声欤。

##### 《平桥稿》十八卷（浙江巡抚采进本）

> 	明郑文康撰。文康字时又，号介菴，昆山人。平桥其所居地也。集中或自署曰开封，其祖贯耳。《江南通志文苑传》称文康登正统戊辰进士。以父母继亡，遂绝意仕进，居家枕藉经史，操觚顷刻千言。稿成辄为人持去。其存者有《平桥稿》十八卷，即此本也。初刊於天顺辛巳，叶盛为之序。旧版久佚。康熙癸酉，其裔孙起泓又为重刊。凡诗五卷、文十三卷。其诗意主劝惩，词旨质直，颇近《击壤集》体，而温柔敦厚，蔼然可挹，要不失为风人之遗。文章亦不屑以修词为工，而质朴之中，自中绳墨，较其诗为尤胜。《江南通志》称所作多记载时事，有益劝惩。文尤简质有法度，殆非虚美。《静志居诗话》以文康比石介、尹洙，虽所造深浅不同，而意度波澜，亦庶几近之矣。

##### 《竹岩诗集》一卷、《文集》一卷、《补遗》一卷（福建巡抚采进本）

> 	明柯潜撰。潜字孟时，号竹岩，莆田人，景泰辛未进士第一，官至詹事府少詹事，事迹具《明史》本传。潜在当时，负词林宿望，流风馀韵，荫映玉堂，尝就后圃结清风亭一区，手植双柏，数百年传为古迹，即所谓柯亭学士柏者也。柏已不存，而“柯亭”之号，得入《御制临幸翰林院诗》，其名益著。惟《文集》乃传本甚稀。据集首《董士宏序》，则原集在嘉靖中曾经刊版。然今福建所采进者，仅属抄本。又据《康太和序》，知当时已多阙佚。今则并《康序》中所称《记盆鱼》、《序愚乐》等作，亦俱未见，殆更为后人妄有刊削，弥致散亡。钞录亦多舛误，弥失其真。今就是集所存诗文各一卷，重为订正。并从郑岳《莆阳文献》、郑王臣《莆风清籁集》中录诗十首、文二首，为《补遗》一卷，附缀於末，以存梗概。其诗冲澹清婉，不落蹊径；文亦峻整有法度。盖其时何、李未出，文格未变，故循循轨度，犹不失明初先正之风焉。

##### 《彭惠安集》十卷、《附录》一卷（福建巡抚采进本）

> 	明彭韶撰。韶有《政训》，已著录。韶正色立朝，岿然耆旧。其文虽沿台阁之体，而醇深雅正，具有根柢，不同於神瘠而貌腴。初名《从吾滞稿》。嘉靖中重刊，乃改题此名。然据郑岳原《序》，已有遗稿散佚之语，则似已非其旧本，故所收诗仅十馀首。如《明诗综》载其《临江词》一篇，指斥东里，慷慨激烈，足起顽懦，而此集不载。又《莆风清籁集》载其诗十五首，亦半从他书录入。是掇拾散亡，尚多未尽。特赖此一编，幸不至於全佚，是则校刊者之功耳。韶之风节虽不藉文章以传，然文章亦足以不朽。至其巡视浙江，兼理盐法，怜灶户之苦，绘八图上进，各系以诗，具有元结《舂陵行》、郑侠《流民图》之意，又不仅以词采工拙论矣。

##### 《清风亭稿》七卷（浙江巡抚采进本）

> 	明童轩撰。轩有《纪梦要览》，已著录。《千顷堂书目》载《清风亭稿》十卷。此本第一卷为骚赋，自二卷至七卷皆诗。其门人李澄所编。而刘珝、张弼评之。后有魏骥、杨守陈、沈周诸人题词。较《千顷堂书目》少三卷，未知为原本佚脱，为黄虞稷误记也。戴冠《濯缨亭笔记》称轩性寡合，不妄取予。居南京日，家人衣食或不给。惟王恕馈以米及白金，或不受。毗陵王亻与知其介，不敢致馈。

> 	有以礼币求文者，导使诣轩，轩亦不纳。其人品本为高洁，其诗亦雅淡绝俗，然在明代不以诗名。殆正德以后北地、信阳之说盛行，寥寥清音，不谐俗尚故耶。

> 	朱彝尊《明诗综》仅录其《忆金陵》五言律诗一首，未尽所长。又引周吉父之言，称其《九日诗》“黄菊酒香人病后，白蘋风冷雁来初”、《草堂诗》“草堂夜雨生科斗，花径春风叫栗留”两联，亦非其至。或彝尊偶未见其全集，亦未可知也。

> 	轩别有《枕肱集》二十卷，又有《海岳涓谈》、《谕蜀稿》，《千顷堂书目》尚著录，今未之见，其存佚盖莫之详矣。

##### 《方洲集》二十六卷、附《读史录》四卷（两淮马裕家藏本）

> 	明张宁撰。宁有《方洲杂言》，已著录。是集首有弘治四年仁和夏时正《序》，称《方洲集》四十卷。又有馀姚谢丕《续集序》，称“夏复拾林下之作为四卷”。

> 	又有钱升募刻疏，称“僣作《补遗》”，是又在四卷外矣。而今本乃止二十六卷，合以所附《读史录》仅三十卷，或钱升重刊改并欤。宁官给事中，謇谔自持，六科章奏，多出其手，每有大议，必问张给事云何。石亨、曹吉祥恶之。会有边衅，奏使宣抚，竟谕定而还，其才略为一时所称。后以建言忤李贤，与岳正同调外，其气节尤为天下所重。虽一麾出守，蹶不复振，而屹然宿望，不在廊庙钜公下。

> 	今观其奏疏诸篇，伟言正论，通达国体，不愧其名。他文亦磊落有气，诗则颇杂浮声，然亦无龌龊萎弱之态。观其使朝鲜日，与馆伴朴元亨登太平馆楼，顷刻成七言长律六十韵，殆由才调纵横，不耐沉思之故矣。

##### 《重编琼台会稿》二十四卷（副都御史黄登贤家藏本）

> 	明邱濬撰。濬有《家礼仪节》，已著录。其文集世不一本。初其门人蒋冕等刻其诗曰《吟稿》，续又裒其记序表奏曰《类稿》。嘉靖中，郑廷鹄合二稿所载，益以所得写本，釐为十二卷，名曰《会稿》。天启初，其裔孙尔穀遴《类稿》十之二，增《会稿》十之三，并《吟稿》合刻，曰《重编会稿》，即此本也。虽不及《类稿》、《会稿》之完备，而简汰颇严，菁华具在，足以括濬之著作矣。濬相业无可称，其立朝与叶盛不相能，又与庄相恶，具载《明史》盛、二人《传》中。其嗾御医刘文泰陷王恕一事，虽其妻亦知其非，具载《明史恕传》。

> 	讲学家以其力崇朱子，曲相回护，迄不能与公论争也。其两广平贼之策，言之凿凿，然韩雍力驳其说，竟奏荡平，具载《明史雍传》中。则其好论天下事，亦不过恃其博辨，非有实济。然记诵淹洽，冠绝一时。故其文章尔雅，终胜於游谈无根者流。在有明一代，亦不得不置诸作者之列焉。

##### 《谦斋文录》四卷（江苏巡抚采进本）

> 	明徐溥撰。溥字时用，宜兴人，景泰甲戌进士，官至华盖殿大学士，谥文靖，事迹具《明史》本传。溥於孝宗时在内阁十二年，与刘健、谢迁等协心辅治，不立异同。然於事有不可者，侃侃力争，多所匡正。如谏止李华复官，执奏不撰《三清乐章》，因视朝渐晏，上疏抗论，并著谠直之节。孝宗时朝廷清暇，海内小康，论者谓溥等襄赞之力为多。今集中奏议尚存，其指事陈言，委曲恳至，具见老成忧国之忱，与隆、万后以讦激取名，嚣争立党者，词气迥殊。盖有明盛时，士大夫风气如是也。至其他作，则颇多应俗之文，结体亦嫌平衍。盖当时台阁一派，皆以舂容和雅相高，流波渐染，有莫知其然而然者。王鏊《震泽纪闻》曰：“徐溥在翰林，不以文学名。及在内阁，承刘吉恣威福、报私怨之后，一以安靖调和中外，海内宁平。行政不必出於己，惟其是；用人不必出於己，惟其贤。时称休休有大臣之度”云云。是文章不如器量，当时已有公评。然有德之言，终与涂饰字句者异，是又不能不以其器量重其文章矣。

##### 《椒邱文集》四十四卷（两江总督采进本）

> 	明何乔新撰。乔新有《周礼集注》，已著录。《明史》乔新本传载其历仕中外，多著政绩，又以气节刚方为万安刘吉所排，故迄不得大用。又载江西巡抚林俊为乔新请谥时，中旨诘乔新致仕之由。给事中吴世忠为讼冤，以邹鲁之劾乔新，比於蒋之奇劾欧阳修、胡纮劾朱子。是诚太过。然核其立朝始末，岳岳怀方，在成化、弘治之间，不能不谓之名臣也。是集前三卷为策略，盖科举之学；次五卷为史论；次十二卷为杂文；次十四卷为诗；次六卷为碑、诔；次三卷为奏议。

> 	《外集》一卷，则往来赠答之文，为婺源余莹所编辑。乔新不以文章名，而所作详明剀切，直抒胸臆。学问经济，实具见於斯。史称其博综群籍，闻异书辄借钞，积三万馀帙，皆手自校雠，著述甚富。则有本之言，固宜与枵腹高谈者异矣。

##### 《石田诗选》十卷（两江总督采进本）

> 	明沈周撰。周有《石田杂记》，已著录。此集不标体制，不谱年月，但分《天文》、《时令》等三十一类，盖仿宋人分类杜诗之例。据慈谿《张鈇跋》，盖其友光禄寺署丞华汝德所编也。顾元庆《夷白斋诗话》载，都穆学诗於周，尝作《节妇诗》，有“青灯泪眼枯”句。周以礼寡妇不夜哭，议“灯”字未稳，是周於诗律不为不细。然周以画名一代，诗非其所留意。又晚年画境弥高，颓然天放，方圆自造，惟意所如。诗亦挥洒淋漓，自写天趣，盖不以字句取工。徒以<木妻>心邱壑，名利两忘。风月往还，烟云供养，其胸次本无尘累。故所作亦不琱不琢，自然拔俗，寄兴於町畦之外，可以意会而不可加之以绳削。其於诗也，亦可谓教外别传矣。都穆《南濠诗话》称其《咏钱》、《咏门神》、《咏帘》、《咏混堂》、《咏杨花》、《咏落花》诸联，皆未免索之於句下。盖穆於诗所得不深，故所见止是也。集前有《吴宽序》，称其诗馀发为图绘，妙逼古人。核实而论，周固以画之馀事溢而为诗，非以诗之馀事溢而为画。宽序其诗，故主诗而宾画耳。又有李东阳《后序》。东阳与周不相识，时已为大学士，与周势分悬隔，以吴宽尝以写本示之，重其为人，故越三十年后又补为作之。然二《序》皆为全集而作，华汝德刊此选本时，仍而录之，非序此本者也。

##### 《东园文集》十三卷、《续编》一卷（福建巡抚采进本）

> 	明郑纪撰。纪字廷纲，别号东园，仙游人。天顺庚辰进士，官至南京户部尚书。是集前四卷为经筵讲章及奏议，后九卷为杂文。《续编》一卷，凡文二十一篇，则国朝康熙初其九世孙梁英等所续辑也。纪入翰林后，归卧屏山，读书二十馀年。生平为文，无构思，无易稿。为人取去，亦不复问。门人吴濂称其文甚类老泉。其气昌，其思深，其辞正而不阿，其辨博而不杂。今观集内所载诸奏疏，皆恺挚详明，切中时政，诸体文亦多属有关世教之言。《续编》内有《归田咨目》十条，皆兢兢以礼法自持。盖其人品端谨，亦有足重者焉。

##### 《怀麓堂集》一百卷（兵部侍郎纪昀家藏本）

> 	明李东阳撰。东阳有《东祀录》，已著录。东阳依阿刘瑾，人品事业，均无足深论，其文章则究为明代一大宗。自李梦阳、何景明崛起弘、正之间，倡复古学，於是文必秦汉，诗必盛唐，其才学足以笼罩一世，天下亦响然从之，茶陵之光焰几烬。逮北地、信阳之派转相摹拟，流弊渐深，论者乃稍稍复理东阳之传，以相撑拄。盖明洪、永以后，文以平正典雅为宗，其究渐流於庸肤。庸肤之极，不得不变而求新。正、嘉以后，文以沉博伟丽为宗，其究渐流於虚憍。虚憍之极，不得不返而务实。二百馀年，两派互相胜负，盖皆理势之必然。平心而论，何、李如齐桓、晋文，功烈震天下，而霸气终存。东阳如衰周、弱鲁，力不足御强横，而典章文物尚有先王之遗风。殚后来雄伟奇杰之才，终不能挤而废之，亦有由矣。

> 	其集旧版已毁。此本为国朝康熙壬戌茶陵州学正廖方达所校刻。凡《诗稿》二十卷，《文稿》三十卷，《诗后稿》十卷，《文后稿》三十卷。又《杂稿》十卷，曰《南行稿》，曰《北上录》，曰《经筵讲读》，曰《东祀录》，曰《集句录》，曰《哭子录》，曰《求退录》，凡七种。其《诗后稿》本十卷，《张鸿烈跋》作二十卷，笔误也。前有正德丙子《杨一清序》，及东阳《自序》。然《自序》为拟古乐府作，不为全集作，后人移弁全集耳。

##### 《清谿漫稿》二十四卷（浙江汪汝瑮家藏本）

> 	明倪岳撰。岳字舜咨，钱塘人，徙居上元，南京礼部尚书谦之子也。登天顺甲申进士，官至吏部尚书，谥文毅。事迹具《明史》本传。岳承其家学，研精典籍。明代父子俱入翰林，官九列，俱有文集传世者，以倪氏为首。其居官不徇名誉，铨政平允，与王恕、彭韶等俱为孝宗时名臣。史称其为礼部长贰时，礼文制度，率待岳而决，论事未尝苟同。前后陈请百馀事，军国弊政，剔抉无遗。疏出，人多传录之。今集中疏议共五十九篇，与所谓百馀事者不合，疑刊集时已有所删择。然如《正祀典》、《陈灾异》及《论西北用兵》诸奏，皆建白之最大者，已具在其中，所言简切明达，得告君之体，颇有北宋诸贤奏议遗风。他文亦浩翰流转，不屑为追章琢句之习。盖当时正人在位，为明治全盛之时。故岳虽不以文名，而乘时发抒，类皆经世有本之言，如布帛菽粟之切於日用，亦可知文章之关乎气运矣。

##### 《康斋文集》十二卷（江苏周厚堉家藏本）

> 	明吴与弼撰。弼字子傅，临川人，天顺元年以忠国公石亨荐，徵至京师，授左春坊左谕德，辞不就职，诏行人护送归，事迹具《明史儒林传》。其集初刻於抚州，凡四卷，岁久漫漶。此本乃崇祯壬申江南提学副使陈维新所刻。分为诗七卷，奏疏、书、杂著一卷，序一卷，记一卷，目录一卷，跋、赞、铭、启、墓志、墓表、祭文一卷。其诗自永乐庚寅至正统辛酉，皆编年。以下则有《洪都稿》、《游金陵稿》、《適上饶稿》、《金台往复稿》、《西游稿》、《適闽稿》、《东游稿》、《东游饶州稿》诸名，而所注某稿止此之后，又有附赘之诗，盖亦以编年续入者也。与弼出处之间，物论颇有异同。尹直作《琐缀录》，诋之尤力。

> 	虽不免恩怨之口，然为石亨作族谱跋，称“天顺戊寅七月二十一日门下士崇仁吴与弼拜观”。其文今载十二卷中，决非尹直所窜入。《陈维新序》引薛瑄受知王振为解，《刘世节序》又引孔子欲见佛肸为解，究不能厌天下之心也。其讲学之功，备见於日录。第一条即称乙巳梦见孔子、文王。第二条又称梦见朱子。后又称丙子三月初一日梦访朱子。五月二十五夜梦孔子之孙奉孔子之命来访。辛巳食后倦寝，梦朱子父子来枉顾。此犹可云向慕之极，因心生象，於理亦或有之。至称新居栽竹夜归，其妻亦梦一老人，携二从者，云孔夫子到此相访，则无乃其妻戏侮弄之，而与弼不觉欤。观其称随处惟叹圣人难学，又称一味学圣人，克其不似圣人者。其高自位置，真可谓久假而不归，乌知其非有也。然与弼之学，实能兼采朱、陆之长，而刻苦自立。其及门弟子陈献章得其静观涵养，遂开白沙之宗。

> 	胡居仁得其笃志力行，遂启馀干之学。有明一代，两派递传，皆自与弼倡之，其功未可以尽没。其诗文亦皆淳实近理，无后来滉漾恣肆之谈。又不得以其急於行道，躁於求名，遂并其书而诋之也。

##### 《楼居杂著》一卷、《野航诗稿》一卷、《野航文稿》一卷、《附录》一卷（浙江巡抚采进本）

> 	明朱存理撰。存理有《旌孝录》，已著录。据文徵明作《存理墓志》，称所著有《野航集》，不言卷数。存理自作募刻诗疏，称选得一百首之外。沈周题其《诗稿》，亦有“虽止百篇诸体备，不拘一律大方谐”句，知其集不过一卷。

> 	《千顷堂书目》载其《野航渔歌》、《鹤岑集》二种，亦不言卷数，盖已久佚。

> 	是编为其族孙观潜所辑。惟《楼居杂著》一卷为当时原帙。凡题跋二十二篇，引一篇，逸事一篇，记二篇，尺牍二篇，募疏二篇，然杂乱无次第。又以王鏊《募造野航疏》一篇窜入其中，殊不可解。《诗稿》、《文稿》各一卷，则观潜采掇诸书而成。《诗稿》仅十四首，其中一为佚句，一为联句，实止十二首，仍冠以杨循吉、祝允明二《序》。《文稿》亦仅十篇，而见於《吴都文粹续集》者八，益以欣赏编所载一跋及顾氏憩贤堂所藏一帖而已。《附录》一卷，杂录存理逸事及诸家诗文为存理而作者，而以观潜跋语终焉。存理嗜古，精赏鉴。杂著中如《题云林子诗后》、《跋席上腐谈》、《跋夷白斋稿》、《跋夷白斋拾遗》、《书杨铁崖遗文》、《书吾氏类集》、《跋鸣鹤馀音后》诸篇，皆足以考证诸书之始末。诗文则皆散佚之馀，不足以尽所长，姑附存以备一家耳。何良俊《四友斋丛说》记当时盛推其“万事不如杯在手，一年几见月当头”句，其事今载《附录》中。然二语格意殊卑，不审何以传诵。折杨皇荂，嗑然而笑，殊不足为存理重。盖成、弘之际，大抵沿台阁旧体。故见一本色之语，遽觉耳目一新，而不知实非其至也。

### 一百七十一 集部二十四

#### 别集类二十四△《一峰集》十卷（浙江汪汝瑮家藏本）

> 	明罗伦撰。伦字彝正，别号一峰，江西永丰人。成化丙戌进士第一，授修撰。

> 	释褐甫三月，以疏劾大学士李贤，谪泉州市舶副提举。明年诏还，复原官，改南京供职。寻以疾辞归，退居金牛山，授徒讲学以终。事迹具《明史》本传。伦与陈献章称石交，然献章以超悟为宗，而伦笃守宋儒之途辙，所学则殊。《明儒学案》云：“伦刚介绝俗，生平不作合同之语，不为软巽之行。冻馁几於死亡，而无足以动其中，庶可谓之无欲。”今览其文，刚毅之气，形於楮墨。诗亦磊砢不凡，虽执义过坚，时或失於迂阔。又喜排叠先儒传注成语，少淘汰之功，或失於繁冗。然亦多心得之言，非外强中乾者比也。后载《梦稿》二卷，记梦之词至三百馀首，隐约幻渺，几莫测其用意所在，亦文集中罕见之体。以其人足重，故得附本集以传，今亦姑仍旧本录之焉。

##### 《篁墩集》九十三卷（两淮马裕家藏本）

> 	明程敏政撰。敏政有《宋遗民录》，已著录。是集为敏政所自订。据《千顷堂书目》，尚有《外集》十二卷、《别集》二卷、《行素稿》一卷、《拾遗》一卷、《杂著》一卷。今皆不在此编中，疑其本别行也。敏政学问淹通，著作具有根柢，非游谈无根者比。特以生於朱子之乡，又自称为程子之裔，故於汉儒、宋儒判如冰炭，於蜀党、洛党亦争若寇仇。门户之见既深，徇其私心，遂往往伤於偏驳。如《奏考正祀典》，欲黜郑康成祀於其乡；作《苏氏梼杌》，以锻炼苏轼，复伊川九世之雠，至今为通人所诟厉。其文格亦颇颓唐，不出当时风气；诗歌多至数千篇，尤多率易，求其警策者殊稀。然明之中叶，士大夫侈谈性命，其病日流於空疏，敏政独以雄才博学，挺出一时。集中徵引故实，恃其淹博，不加详检，舛误者固多，其考证精当者亦时有可取。要为一时之硕学，未可尽以芜杂废也。

> 	其集名曰“篁墩”者，考新安有黄墩，为晋新安太守黄积所居。子孙世宅於此，故以“黄”为名。自罗愿《新安志》、朱子《文集》所载皆同。敏政乃称“黄”本“篁”字，因黄巢而改，遂称曰“篁墩”，为之作记，且以自号。其说杜撰无稽，然名从主人，实为古义，今亦仍其旧称焉。

##### 《枫山集》四卷、《附录》一卷（浙江巡抚采进本）

> 	明章懋撰。懋有《枫山语录》，已著录。懋初在词垣，以直谏著名。今集中第一篇即其原疏。考元夕张灯，未为失德，词臣赓韵，亦有前规。而反覆力争，近乎伊川之谏折柳，未免矫激太过。然其意要不失於持正，故君子犹有取焉。至其平生清节，矫矫过人，可谓耿介拔俗之操。其讲学恪守前贤，弗逾尺寸，不屑为浮夸表暴之谈。在明代诸儒，尤为淳实。《明史》本传称，或讽之为文章，则对曰：“此小技耳，予弗暇。”有劝以著述者，曰：“先儒之言至矣，芟其繁可也。”盖其旨惟在身体力行，而於语言文字之间非所留意。故生平所作，止於如此。然所存皆辞意醇正，有和平温厚之风。盖道德之腴，发为词章，固非蜡貌栀言者所可比尔。

##### 《庄定山集》十卷（山东巡抚采进本）

> 	明庄撰。字孔旸，江浦人，成化丙戌进士，官至南京礼部郎中，事迹具《明史》本传。官检讨时，以不奉诏作《鼇山诗》，与章懋、黄仲昭同谪。沦落者垂三十年，世颇推其气节。惟癖於讲学，故其文多阐《太极图》之义，其诗亦全作《击壤集》之体，又颇为世所嗤点。然如《病眼诗》“残书楚汉灯前垒，草阁江山雾里诗”句，杨慎亦尝称之。其他如“山随病起青逾峻，菊到秋深瘦亦香”，“土屋背墙烘野日，午溪随步领和风”，“碧树可惊游子梦，黄花偏爱老人头”，“酒盏漫倾刚月上，钓丝才飏恰风和”诸句，亦未尝不语含兴象。盖其学以主静为宗，故息虑澄观，天机偶到，往往妙合自然，不可以文章格律论，要亦文章之一种。譬诸钓叟田翁，不可绳以礼貌，而野逸之态，乃有时可入画图。

> 	录之以备别格，亦论唐诗者存《寒山子集》之意也。

##### 《未轩文集》十二卷、《补遗》二卷、《附录》一卷（江苏巡抚采进本）

> 	明黄仲昭撰。仲昭有《八闽通志》，已著录。是集为其门人刘节所编。凡文六卷、诗五卷、词一卷，而以碑文、墓志铭附之。仲昭官编修时，与章懋、庄并以疏争元宵烟火事廷杖谪官，当时有“翰林三君子”之目。后懋与并以聚徒讲学为事，而仲昭独刻意纪述。《八闽通志》、《延平府志》、《邵武府志》、《南平县志》、《兴化府志》皆所编录。故枫山、定山之名满於天下，仲昭几为所掩。然三人气节相同，居官清介相同，文章质实亦略相同。未可以仲昭笃志励行，不作语录，遂分优劣於其间也。林瀚作《仲昭墓志》，称其作为文章，浑厚典重，无艰深聱<石尧>之语。郑岳《莆阳文献传》亦称其有《未轩集》若干卷，文词典雅。今观其集，虽尚沿当日平实之格，而人品既高，自无鄙语。颉颃於作者之间，正不以坦易为嫌矣。

##### 《医闾集》九卷（江苏巡抚采进本）

> 	明贺钦撰。钦字克恭，其先浙之定海人，以戍籍隶辽东义州卫。登成化丙戌进士，授户科给事中，谢病归。弘治初，起陕西参议，檄未至而母殁，乃上疏恳辞。服阕，遂不复出。事迹具《明史儒林传》。此编乃其子士谘蒐辑遗稿并生平言行都为一集。前三卷为《言行录》。四卷至七卷为《存稿》，皆杂文。第八卷为《奏稿》。第九卷为《诗稿》。以钦常读书医无闾山，自号医闾山人，因以名集。钦之学出於陈献章。然献章之学主静悟，钦之学则期於返身实践，能补苴其师之所偏。尝言“为学不在求之高远，在主静以收放心而已”。故集中所录言行，皆平易真朴，非高谈性命者可比。而所上诸奏疏，亦无不通达治理，确然可见诸施行。在讲学诸人之中，独为笃实而纯正。文章虽多信笔挥洒，不甚修词，而仁义之言，蔼然可见，固不必以工拙论也。

##### 《翠渠摘稿》七卷、《补遗》一卷（福建巡抚采进本）

> 	明周瑛撰。瑛有《书纂》，已著录。所著诗文集曰《翠渠类稿》。此本乃其门人林近龙所选录，故曰《摘稿》。郑岳撰《瑛传》，称其文章浑成雅健，诗格调高古。瑛亦尝作绝句云：“老去归平澹，时人或未知。”则其自命不在以繁音缛节务谐俗耳矣。朱彝尊《明诗综》、郑王臣《莆风清籁集》并载瑛《履霜操乐府》，其言怨而不怒，足正昌黎之失。此集中乃未收之，或近龙去取失当，误佚之欤。末附说三篇、序一篇、诗十八首，共为一卷，乃康熙戊子其七世孙维镳於家乘中钞出，以补《摘稿》所遗者。然冠以郑岳所撰《传》。其八世孙成又於雍正壬子求得瑛自撰志铭，补录於后，亦列於题跋之中。均乖编次之体。张诩作陈献章行状，称瑛为献章门人，而《成跋》力辨其非。以二人之集考之，盖始合而终睽者。诩与成之说皆各执其一偏。《明史儒林传》亦称瑛始与献章友，献章之学主於静，瑛不然之，谓学当以居敬为主云。

##### 《家藏集》七十七卷（两淮盐政采进本）

> 	明吴宽撰。宽字原博，号匏庵，长洲人，成化壬辰进士第一，官至掌詹事府、礼部尚书，谥文定，事迹具《明史》本传。集为宽所自订。李东阳、王鏊二《序》皆称诗三十卷、杂文四十卷，总为七十卷。今此本诗目相同，而文集实多七卷，又附以补遗文六篇。《后序》亦称宽子中书舍人奭蒐阅笥稿，得诗三十卷、文四十七卷，与《前序》颇不合，疑七十卷以上乃宽原编，而其后七卷则出奭等所附益也。宽学有根柢，为当时馆阁钜手。平生学宗苏氏，字法亦酷肖东坡，缣素流传，赏鉴家至今藏弆。诗文亦和平恬雅，有鸣鸾佩玉之风。朱承爵《存馀堂诗话》极称其《雪后入朝诗》，虽非高格。至谓其诗格尚浑厚，琢句沉著，用事典切，无漫然嘲风弄月之语，则颇为得实。以之羽翼茶陵，实如骖之有靳。至其作《史彬墓表》，称其以力田拓业，代为税长，而不载有从建文君出亡之事。后人因据以正《致身录》诸书之讹，是尤可以资考订矣。

##### 《归田稿》八卷（浙江巡抚采进本）

> 	明谢迁撰。迁字于乔，馀姚人，成化乙未进士第一，授修撰，官至户部尚书、谨身殿大学士，谥文正，事迹具《明史》本传。迁之在内阁也，与刘健同心辅政。

> 	史称其秉节直谅，见事明敏，天下称为贤相。其文集全稿，嘉靖中倭乱被毁。此集乃其致仕以后及再召时所作。自题曰《归田稿》，以授其子至者也。国朝康熙中，其七世孙大名府同知钟和复加釐辑，梓而传之。集中奏疏，类多晚年陈谢之作。凡在朝时嘉谟谠论，均已无存。即史所称《请罢选妃嫔》、《禁约内官》诸疏，亦不在其间，则其散失者当复不少。然迁当归里以后，正刘瑾、焦芳等挟怨修隙，日在危疑震撼之中。而所作诗文，大抵词旨和平，惟惓惓寄江湖魏阙之思。

> 	老臣忧国，退不忘君，读此一编，已足以知其忠悃矣。

##### 《震泽集》三十六卷（江苏巡抚采进本）

> 	明王鏊撰。鏊有《史馀》，已著录。鏊以制义名一代。虽乡塾童稚，才能诵读八比，即无不知有王守溪者。然其古文亦湛深经术，典雅遒洁，有唐宋遗风。

> 	盖有明盛时，虽为时文者亦必研索六籍，汎览百氏，以培其根柢，而穷其波澜。

> 	鏊困顿名场，老乃得遇。其泽於古者已深，故时文工而古文亦工也。史称鏊上言欲仿前代制科，如博学鸿词之类，以收异才。六年一举。尤异者，授以清要之职。

> 	有官者加秩。数年之后，士类濯磨，必以通经学古为高，脱去謏闻之陋。时不能用。又称鏊取士尚经术，险诡者一切屏去。弘、正间文体为一变，则鏊之所学可知矣。集中《尊号议》、《昭穆对》，大旨与张璁、桂萼相合。故霍韬为其集序，极为推挹，至比於孔门之游、夏，未免朋党之私。然其谓鏊早学於苏，晚学於韩，折衷於程朱，则固公论也。其《河源考》一篇，能不信笃什所言，似为有见。而杂引佛典、道书以驳昆仑之说，则考证殊为疏舛。此由明代幅员至嘉峪关而止，轺车不到之地，徒执故籍以推测之，其形响揣摩，固亦不足怪矣。

##### 《郁洲遗稿》十卷（两江总督采进本）

> 	明梁储撰。储字叔厚，号厚斋，晚号郁洲，广东顺德人。成化戊戌进士。官至华盖殿大学士。谥文康。事迹具《明史》本传。是集其子次挹所编。初名《郁洲集》，香山黄佐为之序。后其孙孜官中书舍人，从内阁录其奏疏，补入集中，釐为十卷，故名曰《郁洲遗稿》。即此本也。储历事三朝，当武宗末造，正杌隉不宁之时，乃能岳岳怀方，弥缝匡救。集中所载奏疏，如武宗自封镇国公，则上疏力阻。许给秦王关中闲田为牧地，则草敕时为危言以动听，事遂得寝。又力请回銮疏至八九上，无非惓惓忠爱之忱。虽辞乏华腴，而义存规谏，亦可云古之遗直矣。胡维霖《墨池浪语》乃引杨慎之言，谓“《明通纪》一书乃储弟梁亿所撰。

> 	故以不草《威武大将军敕》归之於储，其实写《威武大将军敕》者储也。内阁有敕书稿簿，缀撰文者姓名，何可诬也”云云。其说独异，然稿簿果存，不应终明之世无一人见而言之，《明史》本传亦无明文，置之不论可也。至於集中诗文，寥寥无几，体格亦不甚高。《黄佐序》称其生平著作多不存稿，盖非其注意之所在云。

##### 《见素文集》二十八卷、《奏疏》七卷、《续集》十二卷（福建巡抚采进本）

> 	明林俊撰。俊字待用，号见素，莆田人，成化戊戌进士，官至刑部尚书，谥贞肃，事迹具《明史》本传。俊始以纠权珰远谪。及抚江右，则抗逆藩；抚西蜀，则平巨寇，为弘、正间名臣。晚年再起，龂龂持正。卒以不附合张璁、桂萼，致殁后削籍，葬以士礼，尤见后凋之节。所著诗文，《张诩序》谓俊致仕之时手编成集者五十馀卷。此本文二十八卷，《奏疏》七卷，《续集》诗文十二卷，兼及其起废以后所作，并附以遗疏四首，与《诩序》不符。盖已出后人裒辑，非俊自编之原本也。俊为文，体裁不一，大都奇崛博奥，不沿袭台阁之派。其诗多学山谷、后山两家，颇多隐涩之词，而气味颇能远俗。奏议分《两曹》、《外台》、《内台》、《西征》、《起辅》、《新政》、《秋台》六稿，无不委曲详尽，通达事机。平生经略，此足见其大凡矣。又案王凤灵《续集序》，称俊原有诗集十四卷，此本无之。别有《西征集》，凡诗歌二百二篇、跋二篇、赋一篇、书二十二篇、祭文二十四篇、序四篇、记五篇，亦不以诗为一集。观其孙及祖《跋》，称重梓是书而诗集尚阙。是当时本未同刊，故流传颇鲜。今仍其原第著录云，△《古城集》六卷、《补遗》一卷（江苏巡抚采进本）

> 	明张吉撰。吉字克修，号翼斋，又曰默庵，又曰怡窝，晚乃自称曰古城，馀干人。成化辛丑进士，官至贵州左布政使。是编第一卷为《三朝奏议》，第二卷为《陆学订疑》，第三卷为《贞观小断》，第四卷为《文略》，第五、第六卷为诗。末有《补遗》，皆杂文。明至正德初年，姚江之说兴，而学问一变；北地、信阳之说兴，而文章亦一变。吉当其时，犹兢兢守先民矩矱，高明不及王守仁，而笃实则胜之；才雄学富不及李梦阳、何景明，而平正通达则胜之。且为工部主事时，则尽言直谏，忤武宗，谪官。为广西布政使时，又以不肯纳赂刘瑾贬秩。

> 	而为肇庆府同知时，力持公议，掊击柳璟，愿与都御史秦纮同逮，卒白其冤，尤人情所难。以刚正之气，发为文章，固不与雕章绘句同日而论矣。

##### 《虚斋集》五卷（浙江巡抚采进本）

> 	明蔡清撰。清有《易经蒙引》，已著录。《明史艺文志》载清《虚斋文集》五卷，与此本合。盖正德间葛志贞所辑，林俊为之序。其后梨枣漫漶，清族孙廷魁复为重刊，而益以《补遗》、《附录》，分为八卷。然所增不过手简墨迹，本无关轻重。而史乘传赞之作一概附入，尤多冗滥，固不若原本之持择有要矣。清学以穷理为主，笃守朱子之说。其《读蜀阜存稿私记》中，谓：“朱、陆俱祖孔、孟，而门户不同。然陆学未尽符於大中至正之矩，不免为偏安之业。”其宗旨所在，可以概见。然其《易经蒙引》，於朱子之解意有未安者，亦多所驳正，不为苟合。是其识解通达，与诸儒之党同伐异者有殊。故其文章亦淳厚朴直，言皆有物。虽不以藻采见长，而布帛菽粟之言，殊非雕文刻镂者所可几也。《明史》本传称：“清在吏部，因王恕访以时事，清上二札。一《请振纪纲》，一《荐刘大夏等三十馀人》，恕皆纳用。”今检其札，乃不见集中。即蔡廷魁增缉之本，亦复不载。盖清不欲居功，已讳而削其稿矣。其斯为醇儒之用心欤。

##### 《容春堂前集》二十卷、《后集》十四卷、《续集》十八卷、《别集》九卷（浙江汪汝瑮家藏本）

> 	明邵宝撰。宝有《左觿》，已著录。宝举乡试，出李东阳之门，故其诗文矩度，皆宗法东阳。东阳於其诗文亦极推奖。当宝以侍郎予告归，东阳作《信难》一篇以赠，称其集“出入经史，蒐罗传记，该括情事，摹写景物，以极其所欲言。

> 	而无冗字长语，辛苦不怡之色。若欲进於古之人”。且以欧阳修之知苏轼为比，其心之相契如此。然东阳所见只有《前集》。其《后集》、《续集》、《别集》则宝后所续编，东阳弗及睹也。今统观四集，其文边幅少狭，而高简有法，要无愧於醇正之目。《明史儒林传》称：“其学以洛、闽为的，尝曰：‘吾愿为真士大夫，不愿为假道学。’其文典重和雅，以李东阳为宗。而原本经术，粹然一出於正。”殆非虚美。其诗清和淡泊，尤能抒写性灵。顾元庆《夷白斋诗话》极称其《乞归终养上疏不允》一篇，谓其感动激发，最为海内传诵，盖其真挚不可及云。

##### 《罗圭峰文集》三十卷（江苏巡抚采进本）

> 	明罗玘撰。玘字景鸣，南城人，成化丁未进士，官至南京吏部右侍郎，谥文肃，事迹具《明史文苑传》。玘以气节重一时。其《乞定宗社大计》二疏及《上李东阳书》，皆言人之所难言。其文规橅韩愈，戛戛独造，多抑掩其意，迂折其词，使人思之於言外。《陈洪谟序》称：“闻其为文，必呕心积虑，至扃户牖，或踞木石隐度逾旬日，或逾岁时，神生境具，而后命笔，稍涉於萎陋诎诞之微，虽数易稿不惮，盖与宋陈师道之吟诗不甚相远。其幽渺奥折也固宜，而磊落嵚崎，有意作态，不能如韩文之浑噩，亦缘於是。殆性耽孤僻，有所偏诣欤。”

> 	然在明人之中，亦可谓为其难者矣。明制，以翰林教习宦官，谓之内馆。据玘所作《白江墓碑》，盖尝充是任者。故集中诸文，为宦官作者颇多。虽玘之风概，可以共谅於后世，然其为微瑕，不止陶集之闲情。顾一一录之，是所不可解也。

> 	《因树屋书影》称玘集一刻於盱眙，再刻於南国子监，又有武进孙氏本，今皆未见。据此本所叙，则初刻於常州，再刻於荆州，版皆佚。嘉靖五年，陈洪谟得荆州本六卷，又得《续集》二卷、《奏议》一卷，汇而重刊。后其乡人黄端伯又於玘曾孙宽处求得逸稿，合原集编为三十卷。是其集辗转增入，已非其旧。兹数篇者，毋乃端伯所增入欤。此本为康熙庚午玘八世从孙美才所刊，编次颇无体例。

> 	如文以寿文为冠，而以奏议列杂著后；诗亦以寿诗为冠，而名之曰“古乐府”。

> 	又以词置赋之后、诗之前，皆为颠舛。其《凡例》第二条云：“集中详加评缀，凡有资举业者，联圈标出。”所见如是，则其失於刊削，以多为贵亦宜矣。

##### 《吴文肃公摘稿》四卷（江苏巡抚采进本）

> 	明吴俨撰。俨字克温，宜兴人，成化丁未进士，官至南京礼部尚书，谥文肃，事迹具《明史》本传。正德初，俨主顺天乡试，以《为臣不易》命题，为刘瑾所怒，以飞语罢去。瑾诛，乃复进用。其程文今在集中。史称刘瑾闻俨家多赀，遣人啖以美官。俨峻拒之，瑾怒。会大计群吏，中旨罢俨官。即其事也。其集初藏於家。至万历甲申，其孙士遇始刊版。同邑王升、武进庄煦及其仲孙达可为删而存之，故名曰《摘稿》。俨当何、李未出以前，犹守明初旧格，无钩棘涂饰之习。

> 	其才其学，虽皆不及李东阳之宏富，而文章局度舂容，诗格亦复娴雅。往往因题寓意，不似当时台阁流派，沿为肤廓。虽名不甚著，要与东阳肩随，亦足相羽翼也。

##### 《熊峰集》十卷（直隶总督采进本）

> 	明石珤撰。珤字邦彦，藁城人，成化丁未进士，官至文渊阁大学士，谥文隐，改谥文介，事迹具《明史》本传。珤出李东阳之门，东阳每称后进可托以柄斯文者，惟珤一人。皇甫汸尝删定其集为四卷，岁久版佚。国朝康熙丁未，馀姚孙光{昜灬}为藁城知县，得《别集》遗稿於其家，为合而重刊之。嗣闻真定梁清标家有其全集，乃购得续刊，共为十卷，即此本也。自一卷至四卷为诗，五卷、六卷为文，七卷至九卷又为诗，十卷又为文。盖刊版已定，不能依类续入，故其体例丛脞如是也。珤诗文皆平正通达，具有茶陵之体，故东阳特许之。当北地、信阳骎骎代兴之日，而珤独坚守师说。屡典文衡，皆力斥浮夸，使粹然一出於正。虽才学皆逊东阳，而湜湜持正，不趋时好，亦可谓坚立之士矣。

##### 《立斋遗文》五卷（浙江汪汝瑮家藏本）

> 	明邹智撰。智字汝愚，合州人。成化丙午乡试第一人。时万安方倚内官怙权。

> 	智上公车时，道过王恕，即立志欲发其奸。丁未成进士，改庶吉士。会星变，遂上疏击安及刘吉、尹直三大学士，兼劾中官。虽留中不报，而奸党衔之次骨，乃借他事罗织下诏狱，将拟死刑。彭韶力持之，得谪广东石城千户所吏目。卒於官，年仅二十六。事迹具《明史》本传。金祺作《智墓志》，称所著有《立斋集》藏於家。考集中《初到石城诗》第二首后有其友人顺德知县吴廷举附注，记智自改定中四句事。末有附载《寄吴献臣》一书，失其姓名，论刻集及作序事。则集为廷举所编次刊刻。此本前有什邡县训导《李廷樑序》称旧版佚阙，案台李公芳麓重梓。盖天启乙丑所刊也。凡奏疏一卷、杂文三卷、诗一卷、附录一卷。智疏劾权奸，直声动天下。然於君国之间，缠绵笃挚，至死不忘，无一毫怨尤之意。

> 	其《在狱诗》有云：“梦中不识身犹系，又逐东风入紫宸。”其《辞朝诗》有云：“云韶声静拜彤墀，转觉婵媛不自持。罪大故应诛两观，网疏犹得窜三危。尽披肝胆知何日，望见衣裳只此时。但愿太平无一事，孤臣万死竟何悲。”与明季台谏务以矫激沽名者，相去万万。故诗文多发於至性，不假修饰之功，虽间伤朴遬，而真气流溢，其感人者固在文字外矣。

##### 《西村集》八卷、《附录》一卷（两淮马裕家藏本）

> 	明史鉴撰。案宪宗、孝宗时有两史鉴。其一长洲人，弘治己未进士，见《太学题名碑》。其一吴江人，字明古，号西村，隐居不仕，即撰此集者也。鉴留心经世之务，三原王恕巡抚江南时，闻其名，延见之，访以时政。鉴指陈利病。恕深服其才，以为可以当一面。所著诗四卷、文四卷，嘉靖间其孙周裒而刊之，以墓表及诸人哀挽之诗附於后。周用、卢襄各为之序。其文究悉物情，练达时势，多关於国计民生，而於吴中水利言之尤详。第五卷皆明初诸人《列传》，叙次简明，疑其欲为野史而未就也。其诗亦落落无俗韵，惟古诗不知古音，所注叶韵多谬误。文中《祭徐有贞文》及文后《跋》一篇，以私恩之故，为力辨夺门一事，未免曲笔耳。案王士祯《香祖笔记》曰：“吴江门人徐翰林电发（案电发乃检讨徐釚之字），寄《西村集》二十八卷，其乡前辈史鉴明古著也。集中有曾祖文质府君行状（案文质乃史彬之字），只言洪武中缚贪吏诣阙事，无一语及靖难。

> 	集是陈继儒仲醇选”云云。是鉴集本二十八卷。此本八卷，尚非完帙。然今未见继儒所选本，故仍以此本著录，而附载其卷帙之异同，备考证焉。

##### 《胡文敬公集》三卷（副都御史黄登贤家藏本）

> 	明胡居仁撰。居仁有《易像抄》，已著录。居仁本从吴与弼游，而醇正笃实，乃过其师远甚。其学以治心养性为本，以经世宰物为用，以主忠信为先，以求放心为要。史称薛瑄之后，惟居仁一人而已。居仁病学者撰述繁芜，尝谓朱子注《参同契》、《阴符经》皆可不作。故《易传》、《春秋传》外，於经书皆不轻为之注。讲授之语，亦惟《居业录》一编。诗文尤罕。是集乃其门人余祐网罗散失而成。虽中多少作，然近里著己皆粹然儒者之言，不似吴与弼书动称梦见孔子也。

##### 《小鸣稿》十卷（浙江巡抚采进本）

> 	明秦王朱诚泳撰。诚泳号宾竹道人，太祖五世孙也。弘治元年以镇安王袭封。

> 	十一年薨，谥曰简。《明史诸王列传》称“诚泳性孝友恭谨，尝铭冠服以自警”。

> 	所著有《经进小鸣集》。案朱彝尊《诗话》称：“王年十龄，嫡母陈妃以唐诗教之，日记一首。嗣位后日赋一篇，三十年靡闲。”（案诚泳袭爵仅十一年，此云三十年当并其初封镇安王时言之也。）既薨，纪善强晟校刻其诗。嘉靖初，王孙定王维焯表上之，诏送史馆。史称“经进”，盖由於此。此本不题“经进”字，盖刻在前而进在后也。自卷一至卷八皆诗；卷九为杂文；卷十为《恩赐胜览录》，乃弘治癸丑，诚泳请朝命养疾於凤泉温泉汤泉时所作。其诗古体清浅而质朴，近体谐婉可诵，七绝尤为擅场。如《秋夜诗》云“霁月满窗明似昼，梧桐如雨下空庭”，又云“空庭久坐不成寐，明月满阶砧杵声”，又《山行诗》云“啼鸟无声僧入定，半岩风落紫藤花”，皆风骨戍削，往往有晚唐格意。尔时馆阁之中，转无此清音矣。

##### 《方简肃文集》十卷（浙江巡抚采进本）

> 	明方良永撰。良永字寿卿，莆田人，弘治庚戌进士，官至右副都御史，抚治郧阳。告归再起，巡抚应天，中途疾作，乞致仕，旋除南京刑部尚书，良永已先卒。谥简肃。事迹具《明史》本传。是集为河南按察使郑茂所编，隆庆庚午其孙山东布政使攸续刊之。良永当正德时历仕岩疆，皆著丰采。乞休后廷推屡及，辄以养亲辞。今诸疏俱在集中，进退颇为不苟。其文信笔挥洒，虽不刻意求工，而和平坦易，不事钩棘。视后来摹拟涂饰之习，转为本色。其论劾朱宁一疏，慷慨壮烈，犹有牵裾折槛之风。又常豫决宁王宸濠反谋。濠败后，贻书王守仁，与论定乱大计，及其生平言学，则云：“近世学者，出天入神，超悟独到，专以心学为言，皆附於象山，其妄如此。即所为象山者似矣，而中实未然，毋亦优孟之为孙叔敖欤。”其语皆隐刺守仁，可谓卓然不阿其所好者矣。

##### 《怀星堂集》三十卷（江苏巡抚采进本）

> 	明祝允明撰。允明有《苏材小纂》，已著录。《明史艺文志》载《祝氏集略》三十卷、《怀星堂集》三十卷、《小集》七卷。本传称其《诗文集》六十卷。

> 	朱彝尊《静志居诗话》载《祝氏集略》外，又有《金缕》、《醉红》、《窥帘》、《畅哉》、《掷果》、《拂弦》、《玉期》等集。今行於世者惟《祝氏集略》及此集，凡诗八卷、杂文二十二卷。允明与同郡唐寅并以任诞为世指目。寅以画名，允明以书名，文章均其馀事。寅诗颓唐浅率，老益潦倒。袁袠所辑《六如居士集》，王世贞《艺苑卮言》以“乞儿唱莲花落”诋之。顾璘《国宝新编》称：“允明学务师古，吐词命意，迥绝俗界。效齐、梁月露之体，高者凌徐、庾，下亦不失皮、陆。”其推挹诚为过当。然允明诗取材颇富，造语颇妍，下撷晚唐，上薄六代，往往得其一体。其文亦萧洒自如，不甚倚门傍户。虽无江山万里之钜观，而一邱一壑，时复有致。才人之作，亦不妨存备一格矣。

##### 《整庵存稿》二十卷（江西巡抚采进本）

> 	明罗钦顺撰。钦顺之学以穷理格物为宗，力攻王守仁良知之说。其大旨具见所作《困知记》中，已别著录。至词章之事，非其所好，谈艺家亦罕论及之。其弟钦蔼，作《仪训录》，尝称“钦顺於应酬文字辞谢居多，下笔稿成，未尝自是。

> 	旧稿盈笥，晚年手自芟存，馀悉焚去。谓二子曰：‘此等文字世间不少，慎勿出以示人，姑留自观可也’”云云。其志趣可以想见。然集中所作，虽意境稍涉平衍，而典雅醇正，犹未失成化以来旧格。诗虽近击壤派，尚不至为有韵之语录。

> 	以抗行作者则不能，在讲学诸家亦可云质有其文矣。

##### 《东江家藏集》四十二卷（两淮马裕家藏本）

> 	明顾清撰。清有《松江府志》，已著录。是编凡《山中稿》四卷为初集，乃未仕时作。《北游稿》二十九卷为中集，乃既仕后作。《归来稿》九卷为后集，乃致仕后作。皆清晚年所自编，故体例颇为精审。又有《留都稿》四卷、《存稿》十卷，为其子孙所续辑，今已不传矣。清学端行谨，砥砺名节。当正德时，谏疏凡十数上。嘉靖初，力请停遣旗校，於时政皆有所献替。其诗清新婉丽，天趣盎然。文章简炼醇雅，自娴法律。当时何、李崛兴，文体将变，清独力守先民之矩矱。虽波澜气焰未能极俶奇伟丽之观，要不谓之正声不可也。在茶陵一派之中，亦挺然翘楚矣。

##### 《空同集》六十六卷（陕西巡抚采进本）

> 	明李梦阳撰。梦阳有《空同子》，已著录。梦阳为户部郎中时，疏劾刘瑾，遘祸几危，气节本震动一世。又倡言复古，使天下毋读唐以后书，持论甚高，足以竦当代之耳目。故学者翕然从之，文体一变。厥后摹拟剽贼，日就窠臼。论者追原本始，归狱梦阳，其受诟厉亦最深。考明自洪武以来，运当开国，多昌明博大之音。成化以后，安享太平，多台阁雍容之作。愈久愈弊，陈陈相因，遂至啴缓冗沓，千篇一律。梦阳振起痿痺，使天下复知有古书，不可谓之无功，而盛气矜心，矫枉过直。《因树屋书影》载其《黄河水绕汉官墙》一诗，以落句有“郭汾阳”字，涉用唐事，恐贻口实，遂删除其稿不入集中。其坚立门户，至於如此。同时若何景明、薛蕙皆梦阳倡和之人，景明论诗诸书，既龂龂往复；蕙亦有“俊逸终怜何大复，粗豪不解李空同”句，则气类之中已有异议，不待后来之排击矣。平心而论，其诗才力富健，实足以笼罩一时。而古体必汉魏，近体必盛唐，句拟字摹，食古不化，亦往往有之。所谓武库之兵，利钝杂陈者也。其文则故作聱牙，以艰深文其浅易。明人与其诗并重，未免怵於盛名。今并录而存之，俾瑕瑜不掩。且以著风会转变之由，与门户纷竞之始焉。

##### 《山斋集》二十四卷（福建巡抚采进本）

> 	明郑岳撰。岳有《莆阳文献》，已著录。其所著诗文有《蒙难录》、《西行纪》、《南还录》、《山斋吟稿》、《漫稿》、《净稿》、《续稿》、《奏议》。

> 	因雕本燹毁，所存不过数种。是集乃万历中其曾孙炫蒐辑重鋟，凡诗七卷、文十七卷。《炫跋》谓较视旧集十未能存二三，盖亦幸而不佚也。柯维骐《续莆阳志》称其所作诗文，俱畅达蕴藉。朱彝尊《明诗综》引谢山子之言，亦称其诗深於讽谕之体。考《明史》岳本传，称其屡拒中官崔文之干请，争宁王宸濠之侵占。又以争兴献王祔庙，忤旨夺俸。其居官颇著风节。而为江西按察使时，与李梦阳互讦。为兵部侍郎时，又为聂豹劾罢。所与龃龉者，乃皆正人。盖其天性孤介，非惟与小人相忤，即君子亦不苟合也。其文章落落远俗，固亦有由焉。

##### 《浮湘集》四卷、《山中集》四卷、《凭几集》五卷、《续集》二卷、《息园存稿诗》十四卷、《文》九卷、《缓恸集》一卷（山西巡抚采进本）

> 	明顾璘撰。璘有《国宝新编》，已著录。是编乃其诗文全集。《浮湘集》由开封府知府谪全州知州时作，蔡羽序之。《山中集》移病家居时作，陈束序之。

> 	《凭几集》、《凭几续集》皆起官湖广巡抚时作，皇甫汸序之，璘亦有《自序》。

> 	《息园存稿》并刻於嘉靖戊戌，《诗稿》陈大壮序之，《文稿》邓继中序之。附录曰《缓恸集》，官工部侍郎时哭其亡女之作，璘自序之。朱彝尊《明诗综》称其尚有《归田集》，今未见传本，不知佚否也。《明史文苑传》称璘初与同里陈沂、王韦号“金陵三杰”，后宝应朱应登继起，号“四大家”。然璘、应登羽翼李梦阳，而韦、沂则颇持异论。又称璘诗矩矱唐人，以风调胜。今观其集，远挹晋安之波，近骖信阳之乘，在正、嘉间固不失为第二流之首也。

##### 《华泉集》十四卷（山东巡抚采进本）

> 	明边贡撰．贡字庭实。华泉其号也。历城人。弘治丙辰进士。官至南京户部尚书，事迹具《明史文苑传》。是集凡诗八卷、文六卷。鲁中立《海岳灵秀集》曰：“华泉之作虽不逮何、李，然平淡和粹，孝庙以前，海岱之才无其伦比。”

> 	胡应麟《诗薮》曰：“世人独推李、何为当代第一。余以为空同关中人，气稍过劲，未免失之怒。张大复之亮节俊语出於天性，亦自难到，但工於文句而乏意外之趣。独边华泉兴象飘逸，而语尤清圆，故当共推此人。”陈子龙《明诗选》则曰：“尚书才情甚富，能於沉稳处见其流丽。声价在昌穀之下、君采之上。今考其诗，才力雄健，不及李梦阳、何景明善於用长；意境清远，不及徐祯卿、薛蕙善於用短。而夷犹於诸人之间，以不战为胜。无凭陵一世之名，而时过事移，日久论定，亦不甚受后人之排击。”三人所论，当以子龙为持平矣。昔薛蕙於严嵩为同年，颇相唱和。及嵩柄国，蕙即谢绝往还，并削去旧作，不留一字，至今为论者所称。是集乃以送嵩之作列为压卷，不免见疑於清议。然诗集为贡没之后其里人刘天民所编。时当嘉靖戊戌，正嵩权炽盛之日，或天民无识，趋附时局以为荣，非贡本志欤。其文集亦大名魏允孚所续刊，自明以来，谈艺家置而不论。今核其品格，实远逊有韵之词。盖才有偏长，物不两大。附诗以行，视为琬炎之藉可矣。

##### 《刘清惠集》十二卷（浙江巡抚采进本）

> 	明刘麟撰。麟字元瑞，一字子振，江西安仁人。后流寓长兴，子孙遂隶籍焉。

> 	弘治丙辰进士。官至工部尚书。事迹具《明史》本传。初，麟观政工部时，即与同年陆昆抗疏争谏官下狱事。及为绍兴府知府，又以忤刘瑾褫职。后官尚书，卒以争苏松织造为宦官所挤而罢。盖始终介介自立者。其自绍兴归也，依其姻家吴珫於长兴。与孙一元、文徵明等往来倡和。世传徵明《神楼图》，即为麟作也。

> 	是集凡诗二卷，奏疏、杂文九卷，《附录》一卷，麟曾孙{钦心}陛所编。万历丙午，湖州知府无锡陈幼学刊之长兴。朱凤翔为序，称“其文出入秦汉，诗则骎骎韦、杜”，固未免太过。至称“其标格高入云霄，胸中无一毫芥蒂，故所发皆盎然天趣，读之足消鄙吝”，则得其实矣。是亦文章关乎人品之验也。

##### 《东田遗稿》二卷（两江总督采进本）

> 	明张羽撰。羽字凤举，泰兴人。弘治丙辰进士。官至河南左布政使。案明初张羽，为“吴中四杰”之一。相距不过百载，而袭前辈之姓名，殊不可解。然前张羽工诗，此张羽亦复工诗。岂有心仿效，有蔺相如之慕欤。是集诗文各一卷，为其季子桢所编，其门人储洵序之。羽为御史，抗疏劾刘瑾，直声震朝野。集中疏劄文虽不多，皆切中时弊，方正之概，犹凛然可见。诗亦规摹盛唐，不落纤巧之习。盖弘治、正德之间，去明初前辈犹为未远，流风馀韵，往往尚存。而羽之澹静峭直，又出天性。虽其博大富健不及李东阳诸人，排奡钜丽亦不及李梦阳诸人，而不为旧调之肤廓，亦不为新声之涂饰。肖心而出，务达所见而止。在诸作者中，亦可以自为一队矣。

##### 《沙溪集》二十三卷（直隶总督采进本）

> 	明孙绪撰。绪字诚甫，沙溪其自号也，故城人。弘治己未进士。官至太仆寺卿。是集文八卷、赋一卷、杂著一卷、《无用闲谈》六卷、诗七卷。其文沉著有健气。其《无用闲谈》有曰：“文章与时高下，人之才力亦各不同。今人不能为秦、汉、战国，犹秦、汉、战国不能为六经也。世之文士，尺寸步骤，影响摹拟，晦涩险深，破碎难读”云云。其意盖为李梦阳发，可以见其趋向矣。至于《古今仕学辨》之类，参以排偶，不古不今，则编次者失於删汰，转为作者累耳。其《无用闲谈》多深切著明之语。《论文》、《论诗》，亦各有确见。王士祯《池北偶谈》尝摘其误以五代王祚事为彭时事，其说良是。他如论扬雄事亦失当，然要不害其大旨。诗格颇近李东阳，而深以何孟春等注《东阳乐府》称其过於李、杜为非。盖讥誉者之溢量，非排击东阳也。此集旧与马中锡《东田集》合刊，然学问笔力皆胜中锡，故今摘录《绪集》，而《中锡集》则存其目焉。

##### 《王文成全书》三十八卷（浙江巡抚采进本）

> 	明王守仁撰。守仁有《阳明乡约法》，已著录。是书首编《语录》三卷为《传习录》，附以朱子晚年定论。乃守仁在时，其门人徐爱所辑，而钱德洪删订之者。次《文录》五卷，皆杂文。《别录》十卷，为奏疏、公移之类。《外集》七卷，为诗及杂文。《续编》六卷，则《文录》所遗，搜辑续刊者。皆守仁殁后，德洪所编次。后附以《年谱》五卷、《世德记》二卷，亦德洪与王畿等所纂集也。

> 	其初本各自为书。隆庆壬申，御史新建谢廷杰巡按浙江，始合梓以传，仿《朱子全书》之例以名之。盖当时以学术宗守仁，故其推尊之如此。守仁勋业气节，卓然见诸施行。而为文博大昌达，诗亦秀逸有致。不独事功可称，其文章自足传世也。此书明末版佚，多有选辑别本以行者，然皆阙略，不及是编之详备焉。

##### 《双溪集》八卷（浙江朱彝尊家曝书亭藏本）

> 	明杭淮撰。淮字东卿，宜兴人。弘治乙未进士。官至南京总督粮储右副都御史。与兄济并负诗名。与李梦阳、徐祯卿、王守仁、陆深诸人递相唱和。其诗格清体健，在弘治、正德之际不高谈古调，亦不沿袭陈言，颇谐中道。此本乃其弟洵所编，为朱彝尊曝书亭旧藏。卷末有彝尊手题两行，称“康熙辛巳九月十九日，竹垞老人读一过，选入《诗综》一十四首”。各诗内亦多圈点甲乙之处，盖其辑《明诗综》时所评骘。今《诗综》本内所录淮诗篇数，并与自记相同。中如《打牛坪诗》第三联，原本作“碧障自云生”，而彝尊改作“蔓草自春生”；《王思槐过访诗》第三联，原本作“野竹过墙初挺秀”，而彝尊改作“挺拔”，亦间有所点定，皆较原本为善。且称“其诗遒炼如茧丝，抽自梭肠，似涩而有条理。五言尤擅场”，持论亦属允惬云。

##### 《对山集》十卷（湖北巡抚采进本）

> 	明康海撰。海有《武功县志》，已著录。其诗文集自明以来凡四刻。一为张太微所选，一为王世懋所选，互有去取。国朝康熙中，其里人马氏始裒其全集刻之江宁。此本乃乾隆辛巳其里人编修孙景烈以所藏张太微本又加刊削而刻之。海以救李梦阳故，失身刘瑾。瑾败，坐废。遂放浪自恣，徵歌选妓，於文章不复精思，诗尤颓纵。《王世懋序》称其五七言古律多率意之作，又慕少陵直摅胸臆，或同时人名号爵里，韵至便押，不丽於雅。《朱孟震序》述李维桢之言，亦称张太微本珷玞燕石，间列错陈。故马氏所增刊，颇伤芜杂。景烈此本虽晚出，而去取谨严，於诗汰之尤力，较诸本特为完善，已足尽海所长矣。明人论海集者是非不一，要以俞汝成“文过於诗”语为不易之评。其《拟廷臣论宁夏事状》及《铸钱论》诸篇，尤颇切时弊。崔铣、吕柟皆以司马迁比之，诚为太过。然其逸气往来，翛然自异，固在李梦阳等割剥秦汉者上也。

##### 《柏斋集》十一卷（河南巡抚采进本）

> 	明何瑭撰。瑭有《医学管见》，已著录。瑭笃行励志，其论学一以格致为宗。

> 	集中《送湛若水序》，谓“甘泉以存心为主，予以格物致知为先。非存心固无以为格致之本。物格知至，则心之体用益备”。其生平得力在此。故当时东南学者多宗王守仁良知之说，而瑭独以躬行为本，不以讲学自名。然论其笃实，乃在讲学诸家上。至如《均徭》、《均粮》、《论兵》诸篇，究心世务，皆能深中时弊，尤非空谈三代，迂疏无用者比。虽其文体朴质，不斤斤於格律法度之间，而有体有用，不支不蔓，与雕章绘句之学固又当别论矣。集凡文十卷、诗一卷，为嘉靖己酉郑王所刻。郑世子载堉，即瑭之甥。其律数之学，皆受之於瑭者也。

##### 《竹涧集》八卷、《竹涧奏议》四卷（浙江汪汝瑮家藏本）

> 	明潘希曾撰。希曾字仲鲁，金华人，弘治壬戌进士，官至兵部左侍郎。是集为嘉靖末长洲黄省曾所校。首载诗四卷，次杂文四卷，次奏议四卷，而以墓志、小传之类附录於末。核其卷数，与《千顷堂书目》所载相符，盖犹旧本也。希曾官兵科给事中时，奏夺太监汪直义男官爵。复因灾异陈八事，皆直指近倖，无所避忌。及奉使湖广、贵州，计处边储，又以不赂刘瑾，矫旨下狱，拷讯除名。

> 	瑾诛，起官，复抗疏争太素殿、天鹅房诸役，俱著直声。今观集中章奏，语皆剀切真挚，不为粉饰而深中事理，不愧其名。其平时虽不以文章著，而直抒胸臆，沛然有馀，亦其刚正之气有不可掩遏者欤。又希曾治河，绩最著。《小传》称其别有《治河录》，今已不传。然集中条议修筑诸疏，措置规模，犹见一二。是尤切於实用之文，足以资后来考证者矣。

##### 《大复集》三十八卷（两淮马裕家藏本）

> 	明何景明撰。景明有《雍大记》，已著录。是集凡赋三卷、诗二十六卷、文九卷，传志、行状之属附录於末。王廷相、康海、唐龙、王世贞各为之序。正、嘉之间，景明与李梦阳俱倡为复古之学，天下翕然从之，文体一变。然二人天分各殊，取径稍异。故集中与梦阳论诗诸书，反覆诘难，龂龂然两不相下。平心而论，摹拟蹊径，二人之所短略同。至梦阳雄迈之气与景明谐雅之音亦各有所长。

> 	正不妨离之双美，不必更分左右袒也。景明於七言古体深崇四杰转韵之格，见所作《明月篇序》中。王士祯《论诗》绝句有曰：“接迹风人明月篇，何郎妙悟本从天。王杨卢骆当时体，莫逐刀圭误后贤”，乃颇不以景明为然。其实七言肇自汉氏，率乏长篇。魏文帝《燕歌行》以后，始自为音节。鲍照《行路难》始别成变调。继而作者实不多逢。至永明以还，蝉联换韵，宛转抑扬，规模始就。故初唐以至长庆，多从其格。即杜甫诸歌行，鱼龙百变，不可端倪，而《洗兵马》、《高都护》、《骢马行》等篇，亦不废此一体。士祯所论，以防浮艳涂饰之弊则可，必以景明之论足误后人，则不免於惩羹而吹齑矣。

##### 《洹词》十二卷（副都御史黄登贤家藏本）

> 	明崔铣撰。铣有《读易馀言》，已著录。是集题曰《洹词》，以铣家安阳，境有洹水故也。一卷、二卷曰《馆集》，三卷曰《退集》，四卷曰《雍集》，五卷至十卷曰《休集》，十一卷、十二卷曰《三仕集》。皆编年排次，不分体裁，杂著笔记亦参错於其间。铣力排王守仁之学，谓其不当舍良能而谈良知。故持论行己，一归笃实。其争大礼，劾张璁、桂萼，风节表表，亦不愧其言。所作《政议》十篇，准今酌古，无儒生迂阔之习。他若《漫记》十条，可以补《宋史》之未备。《讹传》两则，可以靖明代之浮言。而《岳飞论》一篇，称飞之急宜奉诏班师，尤识大体。盖不以文章著，而文章自可传也。第十一卷中有《严嵩钤山堂集序》，似涉南园作记之疑。然嵩集载此序，题嘉靖己亥。据《明史嵩传》，是时方为礼部尚书，未操国柄，尚无由预识其奸。是犹司马光之於王安石，非陆游之於韩侂胄矣。

##### 《庄渠遗书》十二卷（山东巡抚采进本）

> 	明魏校撰。校有《周礼沿革传》，已著录。校欲行周礼於后世，其说颇为迂阔。所著《六书精蕴》，欲以古篆改小篆。而所列古篆，又多杜撰，尤为纰缪。

> 	然校见闻较博，学术亦醇。故是集文律谨严，不失雅正。考据亦具有根柢，无忝於儒者之言。其御札《问经义》诸条，亦多精确。惟《郊祀论》一篇，谓见於经者独有南郊无北郊，而以社当地祇之祭。不知大司乐方丘之文与圜丘相对，圜丘为郊天，方丘为祭地可知。未闻祭社於泽中之方丘，且於夏日之至也。又《祭法》瘗埋於泰折，祭地也，与燔柴於泰坛祭天之文相对，皆北郊祭地之显证。校乃引《周礼》阴祀用黝牲，驳《祭法》祭地用骍犊为附会。不知《周礼》、《礼记》不能强合，先儒辨之甚明，无庸横相牵合，自生纠结也。

##### 《俨山集》一百卷、《续集》十卷（兵部侍郎纪昀家藏本）

> 	明陆深撰。深有《南巡日录》，已著录。是集有费寀、徐阶二《序》，文徵明《后序》。《续集》前有《唐锦序》，后有《陆师道跋》。皆其子楫所编。

> 	《锦序》及《师道跋》并称尚有《外集》四十卷，通此二集为一百五十卷。此本不载《外集》。盖《外集》皆其笔记、杂著，又自别行也。《明史文苑传》称“深少与徐祯卿相切磨，为文章。又善书，仿李邕、赵孟頫。赏鉴博雅，为词臣冠”。《阶序》称深以经济自许。在翰林，在国子，数上书言事。督学於晋，参藩於楚，旬宣於蜀，则皆有功德於其士民。而惜其独以文章见。《寀序》亦称其以剀切不谀忤宰臣，左迁以后，略无感时愤俗之意，而举其《发教岩诗》、《峡江道中诗》证其无所怨尤。今观其集，虽篇章繁富，而大抵根柢学问，切近事理，非徒斗靡夸多。当正、嘉之间，七子之派盛行。而独以和平典雅为宗，毅然不失其故步，抑亦可谓有守者矣。

##### 《迪功集》六卷、附《谈艺录》一卷（两淮盐政采进本）

> 	明徐祯卿撰。祯卿有《翦胜野闻》，已著录。其平生论诗宗旨，见於《谈艺录》及《与李梦阳第一书》。如云“古诗三百，可以博其源。遗篇十九，可以约其趣。乐府雄高，可以励其气。《离骚》深永，可以裨其思。然后法经而植旨，绳古以崇辞。或未尽臻其奥，吾亦罕见其失也”。又云“绳汉之武，其流也犹至於魏；宗晋之体，其弊也不可以悉据”。其所谈仍北地摹古之门径。特梦阳才雄而气盛，故枵张其词。祯卿虑淡而思深，故密运以意。当时不能与梦阳争先，日久论定，亦不与梦阳俱废，盖以此也。王士祯《居易录》称黄庭坚自定其诗为《精华录》，仅三百首。祯卿自定《迪功集》亦三百首。此本凡乐府四十四首、赠答诗十六首、游览诗二十五首、送别诗四十首、寄忆诗二十一首、咏怀诗十二首、题咏诗二十一首、哀挽诗三首，共一百八十二首，不足三百之数。而五卷以下则为杂文二十四篇，题正德庚辰刊。前有李梦阳、顾璘《序》，并称六卷，当是原本。不知何以与士祯所言不符，岂士祯所见别有一本欤。毛先舒《诗辨坻》曰：“昌穀《迪功集》外，复有《徐迪功外集》，皇甫子安为序而刻之者。又有《徐氏别稿》五集，曰《鹦鹉编》、《焦桐集》、《花间集》、《野兴集》、《自惭集》。”又曰：“《迪功集》是所自选，风骨最高。《外集》殊复奕奕。

> 	《焦桐》多近体，最疵。《鹦鹉》多学六朝，间杂晚唐，有《竹枝》、《杨柳》之韵。《花间》‘文章江左家家玉，烟月扬州树树花’，於诗为小乘，入词亦苦於不称。他如‘花间打散双蝴蝶，飞过墙儿又作团’。《咏柳花诗》云‘转眼东风有遗恨，井泥流水是前程’，便是词家情语之最”云云。今不尽可见矣。

##### 《郑少谷集》二十五卷（福建巡抚采进本）

> 	明郑善夫撰。善夫有《经世要录》，已著录。其诗规模杜甫，多忧时感事之作。林贞恒《福州志》病其时非天宝，地远拾遗，为无病而呻吟。然武宗时奄竖内讧，盗贼外作，诗人蒿目，未可谓之无因。王世懋《艺圃撷馀》曰：“闽人家能佔毕，而不甚工诗。国初林鸿、高廷礼、唐泰辈皆称能诗，号闽南十才子。

> 	然出杨、徐下远甚，无论季迪。其后气骨崚崚，差堪旗鼓中原者，仅一郑善夫耳。

> 	其诗虽多摹杜，犹是边、徐、薛、王之亚”云云。斯言持其平矣。善夫《论诗》五言云：“大哉杜少陵，苦心良在斯。末流但叫噪，古意漫莫知。凤鸟空中鸣，众禽反见嗤。”观其抒论，知其不谐於俗也。

##### 《太白山人漫稿》八卷（浙江孙仰曾家藏本）

> 	明孙一元撰。一元字太初，自称秦人。或传为安化王孙。王世贞《题一元墓诗》曰：“死不必孙与子，生不必父与祖。突作凭陵千古人，依然寂寞一抔土。”

> 	盖其踪迹诡异，当时即莫之详也。尝栖太白之巅，故称太白山人。又尝西入华，南入衡，东登岳，又南入吴，与刘麟、吴珫、陆昆、龙霓称“苕溪五隐”。晚而就婚施氏，遂卒於吴兴。麟为文以表其墓。事迹具《明史隐逸传》。一元才地超轶，其诗排奡凌厉，往往多悲壮激越之音。《静志居诗话》谓其瓣香在黄庭坚，体格固略相近。然庭坚之诗，沉思研练而入之，故蟠拏崛强之势多。一元之诗，轩豁披露而出之，故淋漓豪宕之气盛。其意境亦小殊也。《明史艺文志》载一元《太白山人稿》五卷。此本为崇祯中湖州周伯仁所刻，凡八卷。盖据吴兴张氏本及阳湖本而合辑之。目录於八卷之末尚标有补遗若千首，而卷内无之。岂当时有志搜访而未得欤。闵元衢《欧馀漫录》载一元逸诗有《送许相卿诗》一首，见许氏谱；《题王伯雨园亭》二首，见《乌青镇志》；《和吴甘泉》四首，《重游》一首，《君马黄》一首，见真迹；《饮马长城窟》一首，见卢志菴所录。续於纪宣符家得十四首。又称鲍稚弢家有其诗，抄约千馀首。而梁清远《雕邱杂志》亦称所藏一元墨迹，有《送别李远菴北上诗》，风调极高，不知《漫稿》何以不载。则其散佚已多矣。

##### 《苑洛集》二十二卷（副都御史黄登贤家藏本）

> 	明韩邦奇撰。邦奇有《易学启蒙意见》，已著录。是集凡序二卷、记一卷、志铭三卷、表一卷、传一卷、策问一卷、诗二卷、词一卷、奏议五卷、《见闻考随录》五卷。乃嘉靖末所刊，汾阳孔天允为之序。当正、嘉之际，北地、信阳方用其学提唱海内。邦奇独不相附和，以著书馀事，发为文章。不必沾沾求合於古人，而记问淹通，凡天官、地理、律吕、数术、兵法之属无不博览精思，得其要领。故其徵引之富，议论之核，一一具有根柢，不同缀拾浮华。至《见闻考随录》所纪朝廷典故，颇为详备。其间如讥于谦不能匡正之失，及辨张采阿附刘瑾之事，虽不免小有偏驳，而叙次明晰，可资考据。其他辨论经义，阐发易数，更多精确可传。盖有本之学，虽琐闻杂记，亦与空谈者异也。

##### 《东洲初稿》十四卷（浙江巡抚采进本）

> 	明夏良胜撰。良胜有《中庸衍义》，已著录。《明史》本传称良胜除名以后，辑其部中章奏，名曰《铨司存稿》，凡议礼诸疏俱在。今已不传。此其诗文集也。

> 	前七卷为杂文，第八卷为诗，第九卷为《考定皇极指掌诸图》，第十卷为《天文便览》，自十一卷以下皆题曰《仕止随录》，十一、十二两卷杂录谏南巡下狱疏奏诗文及同时诸人投赠申救之作，十三、十四两卷杂录家居诗文。自十三卷以前皆题门人滇池罗江编，十四卷则题门人锺陵江治续编。《明史艺文志》载《东洲稿》十二卷，诗八卷，与此本卷帙互异。然此本题曰《初稿》，刻於正德十五年。其嘉靖以后诸作，咸未之及。史所载者，殆其全集之卷数欤。良胜两以直谏谪，风节凛然。其诗文无意求工，而皆岳岳有直气。虽不以词藻著名，要非雕章绘句之士所可同日语也。

### 一百七十二 集部二十五

#### 别集类二十五△《升庵集》八十一卷（副都御史黄登贤家藏本）

> 	明杨慎撰。慎有《檀弓丛训》，已著录。此集为万历中四川巡抚张士佩所订。

> 	凡赋及杂文十一卷、诗二十九卷，又杂记四十一卷。盖士佩取慎《丹铅录》、《谭苑醍醐》诸书删除重复，分类编次，附其诗文之后者也。慎以博洽冠一时，其诗含吐六朝，於明代独立门户。文虽不及其诗，然犹存古法，贤於何、李诸家窒塞艰涩，不可句读者。盖多见古书，薰蒸沉浸，吐属自无鄙语，譬诸世禄之家，天然无寒俭之气矣。至於论说考证，往往恃其强识，不及检核原书，致多疏舛，又恃气求胜，每说有窒碍，辄造古书以实之，遂为陈耀文等所诟病，致纠纷而不可解。孝《因树屋书影》有曰：“《丹铅》诸录出，而陈晦伯正杨继之，胡元瑞笔丛又继之。当时如周方叔、谢在杭、毕湖目诸君子集中，与用修为难者不止一人。然其中虽极辨难，有究是一义者，亦有互相发明者。予已汇为一书，颜曰翼杨”云云。其语颇为左袒，然亦未始非平心解斗之论也。诸书本别本各行。士佩离析其文，分类排纂，合而为一，较易检寻。而所分诸目，较《丹铅总录》亦尚有条理。故仍录之集中，备互考焉。

##### 《东岩集》六卷（浙江汪汝瑮家藏本）

> 	明夏尚朴撰。尚朴字敦夫，东岩其号也，永丰人。正德辛未进士。官至南京太仆寺少卿。尚朴初师吴与弼，后师娄谅，故《明史儒林传》附见《谅传》中。

> 	惟史於《薛瑄传》末又称瑄之门人有周蕙，蕙之门人有薛敬之、李锦、王爵、夏尚朴，与《谅传》不合。考《传》末惟叙敬之、锦、爵三人事迹，一字不及尚朴。

> 	则《瑄传》列尚朴之名，殆衍文欤。谅以勿忘勿助为敬，胡居仁、罗钦顺多讥其近禅。而史载尚朴常言“才提起便是天理，才放下便是人欲”。魏校亟称之。王守仁少时亦学於谅。然守仁《赠尚朴诗》有“舍瑟春风”之句，尚朴则答曰“孔门沂水春风景，不出虞廷敬畏中”，至谓心所以穷理，未足以尽理。又谓学不难於一贯，而难於万殊。则与王守仁即心即理之说迥异。又《与湛若水书》“斤斤以厌常喜新”为戒。其语录中复取陈献章与论学诗一一为之笺疏，指其谬误。正、嘉之际，学问渐岐，而尚朴独恪守先儒，不为高论，可谓笃实之士矣。至其论《中庸》分八节，独不用朱子之说，则见仁见智，各有所得，其不为苟同，即其不为苟异者也。史载所著有《中庸说》、《东岩文集》。此本为其婿刘宾所编。

> 	以语录《中庸说》为第一卷，与《文集》并为一编。史盖据其初出各行之本也。

> 	尚朴本讲学之士，不以文章为工，然其言醇正，固亦不乖於大雅焉。

##### 《瀼溪草堂稿》五十八卷（浙江巡抚采进本）

> 	明孙承恩撰。承恩字贞父，南直隶华亭人。正德辛未进士。官至礼部尚书，兼翰林院学士，掌詹事府。谥文简。是集为其门人杨豫孙、董宜阳、朱大韶所编。

> 	七卷以前为疏、表、讲章，皆进呈之作。八卷以后为赋、诗、词、曲。二十七卷以后为杂文。承恩於嘉靖之初，以庶子充经筵讲官。今集中所载《正始箴》、《鉴古韵语》及《讲章》即是时所作。及官礼部时，斋宫设醮，承恩独不肯黄冠，遂乞致仕。较之严嵩诸人青词自媚者，人品卓乎不同。其文章亦纯正恬雅，有明初作者之遗。卷首《陆树声序》有曰：“国初之文，淳厚浑噩，彬彬焉质有其文。

> 	迨关西、信阳两君子出，追宗秦汉，薄魏晋而下，海内艺学之士，咸愿执鞭弭从之。标品、位置，率人人自诡先秦两汉，以希方轨。虽体尚一新，国初淳庞浑厚之气或少漓焉。公生长宪、孝朝，博稽宏览，邃诣渊蓄。故出之撰述，类皆深厚尔雅，纡徐委密。论者谓公平生立言，类其为人”云云。承恩文章宗旨，尽是数十言矣。

##### 《方斋诗文集》十卷（福建巡抚采进本）

> 	明林文俊撰。文俊字汝英，号方斋，莆田人。正德辛未进士，官至南京吏部右侍郎，事迹具《明史》本传。湛若水撰《文俊神道碑》，载所著有《方斋存稿》，世无刊本。此本乃其家藏旧抄，凡疏表、序文、杂著九卷，诗一卷。史称其文章醇雅，今观其诗，亦从容恬適，不事雕琢。国朝朱彝尊辑《明诗综》，乃独不载。

> 	当由未见此本，非黜之不录也。又近人郑王臣辑《莆风清籁集》，所录文俊诗尚有《彭城夜泊》七言律诗一首、《送黄主簿赴蕲水》七言绝句一首，为是集所未收，未知王臣何自得之。王臣即莆田人，於文俊为乡里，或墨迹流传，据以载入欤。今世传明北监板《二十一史》，即文俊所梭刊，窜改舛讹，颇为后人訾议。

> 	然文俊为祭酒，已在雕版将竣之日，陈骙《馆阁续录》所谓经进不经修者，未可以是并訾其诗文也。

##### 《考功集》十卷（江苏巡抚采进本）

> 	明薛蕙撰。蕙有《西原遗书》，已著录。正、嘉之际，文体初新，北地、信阳，声华方盛。蕙诗独以清削婉约介乎其间。古体上挹晋、宋，近体旁涉钱、郎。

> 	核其遗编，虽亦拟议多而变化少，然当其自得，觉笔墨之外别有微情，非生吞汉魏，活剥盛唐者比。其《戏成》五绝句，取何景明之俊逸，而病李梦阳之粗豪，所尚略可见矣。又蕙与湛若水俱为严嵩同年。嵩权极盛之时，若水年已垂耄，不免为嵩作《钤山堂集序》，反覆推颇，颂为盛德之累。蕙初亦爱嵩文采，颇相酬答。迨其柄国以后，即薄其为人，不相闻问，凡旧时倡和，亦悉削其稿。故全集十卷，无一字与嵩相关。人品之高，迥出流辈。其诗格蔚然孤秀，实有自来。是其所树立，又不在区区文字间也。

##### 《云邨文集》十四卷（两淮盐政采进本）

> 	明许相卿撰。相卿有《史汉方驾》，已著录。是集为相卿所自定，简择颇精。

> 	《自序》谓弃其脱遗不可读者，存其馀可读者。其《自题》绝句有曰：“云村病老语多哤，造次诗成绝宋腔。还溯开元论风格，拾遗坛上树旌幢。”盖自以所学为未足，欲进而求之唐人也。今观其诗，大抵近体居多，五言有大历之调，七言出入於陈师道、陈与义间，可谓自知之审矣。章疏切实，杂文体裁雅洁，亦多有道之言，无明季士大夫求名若渴之习。殆笃实君子欤。其归田后《与王子扬书》，称“时虑更切，不敢以归为幸。乃今传闻日骇，事势日危，旦夕念北，如昔之思南”。其惓惓君国之意，视所谓“去国一身轻似叶，高名千古重於山”者，相去盖不啻倍蓰也。

##### 《小山类稿》二十卷（浙江孙仰曾家藏本）

> 	明张岳撰。岳字维乔，惠安人，正德丁丑进士。官至刑部侍郎，掌都察院事，复出总督湖广、四川、贵州，卒谥襄惠，事迹具《明史》本传。岳初授行人，即以疏谏南巡廷杖，调南京国子监学正。嘉靖初，牵复原官，又以议礼忤张璁。继忤夏言，忤严嵩父子。而卒得以功名终，若有天幸然。其刚正之操，天下推之。

> 	集中奏议，分《行人司稿》、《廉州稿》、《粤藩稿》、《督抚郧阳稿》、《巡抚江西稿》、《督抚两广稿》、《总督湖广川贵稿》，皆据其历官年月，次第编类。虽文义朴直，而经济大业，亦可据以考见。又史称岳博览，工文章，经术湛深，不喜王守仁学。今观集中《草堂学则》及诸书牍内辨学之语，大都推阐切至，归於笃实近里。盖有体有用之言，固与空谈无根者异也。

##### 《梦泽集》二十三卷（安徽巡抚采进本）

> 	明王廷陈撰。廷陈字稚钦，黄冈人，正德丁丑进士，选庶吉士，以言事廷杖，出知裕州，事迹具《明史文苑传》。其集一刻於惟安，再刻於苏州。此本为其从孙追淳知颍州时所刻，乃第三本也。廷陈少年高第，以恃才傲物，致放废终身，其器量殊为浅狭。至其诗意警语圆，轩然出俗，则不得不称为一时之秀。王世贞《艺苑卮言》称其如良马走坂，美女舞竿，五言尤是长城。又称王稚钦、吴明卿之五言律各集，妙境专至而有馀。朱彝尊《静志居诗话》亦谓其音高秋竹，色艳春兰，乐府古诗，殊多精诣。盖在正、嘉之间，何景明最为俊逸。廷陈之天骨雄秀，抑亦骖乘矣。若杂文则藻采太多，华掩其实，等诸自郐无讥，无庸深论也。

##### 《泰泉集》十卷（江苏巡抚采进本）

> 	明黄佐撰。佐有《泰泉乡礼》，已著录。此集乃佐官南京国子监祭酒时手自编定，其门人李时行刊版於嘉兴者也。佐少以奇隽知名。及官翰林，明习掌故，博综今古。生平著述至二百六十馀卷。在明人之中，学问最有根柢。文章衔华佩实，亦足以雄视一时。岭南自南园五子以后，风雅中坠，至佐始力为提倡。如梁有誉、黎民表等，皆其弟子。广中文学复盛，论者谓佐有功焉。其诗吐属冲和，颇见研练。於时茶陵之焰将熸，北地之锋方锐，独能力存古格，可谓不失雅音。

> 	惟其《春夜大醉言志诗》有云：“倦游却忆少年事，笑拥如花歌落梅。”自注以为欲尽理还之喻。是将以嘲风弄月之词，而牵合於理学，殊为无谓。王世贞《艺苑卮言》谓此乃佐为儒官讲学，恐人得而持之，故有此语。当得其情。白璧微瑕，惟在《闲情》一赋，是亦昭明太子深惜於靖节者矣。

##### 《甫田集》三十五卷、《附录》一卷（内府藏本）

> 	明文徵明撰。徵明初名璧，以字行，更字徵仲，号衡山，长洲人，以岁贡荐授翰林院待诏，事迹具《明史文苑传》。是集凡诗十五卷、文二十卷。附录《行略》一卷，其仲子嘉所述也。徵明与沈周皆以书画名，亦并能诗。周诗挥洒淋漓，但自写其天趣，如云容水态，不可限以方圆；徵明诗则雅饬之中，时饶逸韵。朱彝尊《静志居诗话》记其《告何良俊之言》曰：“吾少年学诗，从陆放翁入，故格调卑弱，不若诸君皆唐音也。”此所谓如鱼饮水，冷暖自知，皎然不诬其本志。然周天怀坦易，其画雄深而苍莽，诗格如之。徵明秉志雅洁，其画细润而萧洒，诗格亦如之。要亦各肖其性情，不尽由於所仿效也。朱彝尊《明诗综》录徵明诗十五首。其《池上》一诗，得诸墨迹，为本集所不载。且称其集外流传者甚多，惜无广搜为续集者。然缣素流传，半真半赝。与其如吴镇、倪瓒诸集多收伪本，固不如据其家集，犹不失本来面目矣。

##### 《西村诗集》二卷、《补遗》一卷（浙江巡抚采进本）

> 	明朱朴撰。朴字元素，海盐人。当正德、嘉靖间，与文徵明、孙一元相唱酬。

> 	是集为其孙彩所编，分上、下二卷；下卷附以集句、诗馀；又别辑《补遗》一卷。

> 	其近体格调清越，超然出群。古诗差逊，然亦不坠俗氛。以不为王世贞等所奖誉，故名不甚著。然当太仓、历下坛坫争雄之日，士大夫奔走不遑，七子之数，辗转屡增。一时山人墨客，亦莫不望景趋风，乞齿牙之馀论，冀一顾以增声价。盖诗道之盛，未有盛於是时者，诗道之滥，亦未有滥於是时者。朴独闭户苦吟，不假借嘘枯吹生之力。其人品已高，其诗品苕苕物表，固亦理之自然矣。

##### 《天马山房遗稿》八卷（福建巡抚采进本）

> 	明朱淛撰。淛字必东，号损岩，莆田人。嘉靖癸未进士。授湖广道监察御史。会兴国太后诞节，诏命妇朝贺，而慈寿太后诞节转不令命妇朝贺。淛上疏争之，廷杖斥归，终於家。事迹具《明史》本传。其诗文不事铅华，独抒怀抱。

> 	朱彝尊《静志居诗话》称其诗无俗韵，诵之想见其人。盖泽畔行吟，沉沦没世，而未尝有一穷郁怨尤之语，是为难也。至家居三十馀年，於民生国计，切切不忘。

> 	集中所载南洋水利之议，山寇海寇之防，皆指陈利病，斟酌时宜，委曲以告当事，不以罢黜而膜视，抑又难矣。其《争诞节朝贺疏》，史仅删存大略，集中尚载其完本，用以压卷。盖自议礼诸臣获罪后，举朝皆附新局，淛与马明衡独惓惓故君，尤其一生大节。故编录遗文者，别为一卷，弁於集首云。

##### 《苏门集》八卷（浙江孙仰曾家藏本）

> 	明高叔嗣撰。叔嗣字子业，号苏门山人，祥符人。嘉靖癸未进士。官至湖广按察使。事迹具《明史文苑传》。是集凡诗四卷、文四卷。其诗初受知於李梦阳，然摆脱窠臼，自抒性情，乃迥与梦阳异调。王世贞《艺苑卮言》曰：“高子业诗如空山鼓琴，沈思忽往，木叶尽脱，石气自青。又如卫洗马言愁，憔悴婉笃，令人心折。”王世懋《艺圃撷馀》亦曰：“诗有必不能废者，虽众体未备，而独擅一家之长。如孟浩然，洮洮易尽，止以五言隽永，千载并称王、孟。我明其徐昌穀、高子业乎。二君诗有不同，而皆巧於用短。徐以高韵胜，有蝉蜕轩举之风；高以深情胜，有深闺愁妇之态。更千百年，李何有时兴废，二君必无绝响。”世贞、世懋谈诗颇有异同，而品题叔嗣，则两相符契，盖论至当则无以易也。至其杂文四卷，特附缀以行。陈束原《序》言其诗优於文，抑亦确论矣。

##### 《愚谷集》十卷（山东巡抚采进本）

> 	明李舜臣撰。舜臣字茂钦，号愚谷，又号未村居士，山东乐安人，嘉靖癸未进士，官至太仆寺卿。是集诗四卷，曰《部署稿》，曰《金陵稿》，曰《江西稿》，曰《归田稿》。文六卷。前有王世贞、孔天允二《序》。诗格雅饬，而颇窘於边幅，所长所短，皆在於斯。文皆古质，而稍觉有意谨严，或剷削太过，故王世贞尝有体制纤小之讥。然於时北地、信阳之学盛行於世，方以钩棘涂饰相高，而舜臣独以朴直存古法。其序记多名论，而《西桥逸事状》一篇，触张璁、桂萼之锋，直书不讳。文出之日，天下咋舌，抑亦刚正之士矣。据集所载诸序，所著有《易卦辱言》、《诗序考》、《毛诗出比》、《礼经读》、《春秋左传考例》、《穀梁三例》、《左传读古文考》、《三经考》、《籀文考》、《六经直音》诸书，今皆未见，然亦足见其文有根柢也。

##### 《遵岩集》二十五卷（两淮盐政采进本）

> 	明王慎中撰。慎中字道思，晋江人，嘉靖丙戌进士，官至河南布政使参政，事迹具《明史文苑传》。正、嘉之际，北地、信阳声华籍甚，教天下无读唐以后书。然七子之学，得於诗者较深，得於文者颇浅。故其诗能自成家，而古文则钩章棘句，剽袭秦汉之面貌，遂成伪体。史称慎中为文，初亦高谈秦汉，谓《东京》以下无可取。已而悟欧、曾作文之法，乃尽焚旧作，一意师仿，尤得力於曾巩。唐顺之初不服其说，久乃变而从之。壮年废弃，益肆力於文，演迤详赡，卓然成家，与顺之齐名，天下称之曰“王唐”。李攀龙、王世贞力排之，卒不能掩也。其诗则初为藻艳之格。归田以后，又杂入讲学之语。颓然自放，亦与顺之相似。朱彝尊《明诗综》乃谓其五言文理精密，嗣响颜、谢。而论者辄言文胜於诗，未为知音。今考集中五言，如《游西山普光寺》、《睡起》、《登金山》、《游大明湖》诸篇，固皆邃穆简远；七言如“每夜猿声如舍里，四时山色在城中”，“万井遥分初日下，群山微见远烟中”，“琴声初歇月挂树，莲唱微闻风满川”，亦颇有风调。然综其全集之诗，与文相较，则浅深高下，自不能掩。文胜之论，殆不尽诬。彝尊之论，不揣本而齐其末矣。慎中集旧有《玩芳堂摘稿》、《遵岩家居》诸刻，率杂以少作。是本乃隆庆辛未慎中子同康及婿庄国祯稍为芟削重鋟，较为精整。惟简端《洪朝选序》称诗文四十卷。此本止二十五卷，《目录》卷数亦多改补，未喻其故，或刻成之后又为简汰欤？

##### 《陆子馀集》八卷（两淮盐政采进本）

> 	明陆粲撰。粲有《左传附注》，已著录。是集凡文七卷、诗一卷。粲早入词馆，负盛名。洎官工科，以劾张璁、桂萼，偃蹇终身。然亦缘是息意邱园，研心经史，学问具有根柢。又为王鏊门人。《明史》粲本传称其少谒鏊，鏊异之曰：“此子必以文名天下。”其授受亦有端绪。《徐时行序》称其出入左氏、司马迁，无论魏晋。《彭年序》以为专法马、班，雄深雅健，东汉诸家所不及。推奖颇为太过。至黄宗羲《明文海》云：“贞山文秀美平顺，不起波澜，得之王文恪居多，乃欧阳氏之支流。”则平心之论，当之无愧色矣。其《忆父诗》一首，《明诗综》云七岁所作，然风格老成，不应至是，疑或有所夸饰。至於《担夫谣》之类，有香山新乐府遗音。《赠别王直夫二首》之类，亦绰有风格。尤未可以篇什无多，遂谓曾子固不能诗也。

##### 《念庵集》二十二卷（江西巡抚采进本）

> 	明罗洪先撰。洪先有《冬游记》，已著录。洪先不及见王守仁，而受学於其乡人李中。中之学出於杨珠，故其说仍以良知为宗。后作守仁年谱，乃自称曰门人，不免讲学家门户之习。其学惟静观本体，亦究不免於入禅。然人品高洁，严嵩欲荐之而不得，则可谓凤翔千亻刃者矣。其集初刻於抚州，再刻於应天。最后诸门人编为此本，而门人胡直序之。称其学凡三变，文亦因之。初效李梦阳；既而厌之，乃从唐顺之等相讲磨；晚乃自行己意。其《答友人书》取譬於水，谓“古之人有能者，必其中有自得实见，斯道之流行，无所不在。虽欲不为波涛湍澜之致不可得”。斯亦有见之言也。此本为雍正癸卯其六世孙继洪等重刻。洪先之裔，乃名继洪，理不可晓，岂误解不逮事则不讳耶。

##### 《皇甫司勋集》六十卷（内府藏本）

> 	明皇甫汸撰。汸有《百泉子绪论》，已著录。其诗文有《政学》、《还山》、《奉使》、《寓黄》、《家居》、《南都》、《禅栖》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。晚年手自删削，定为赋一卷、诗三十二卷、杂文二十七卷，冠以《集原》一篇。其诸集之名仍分注各卷之末。

> 	朱彝尊《静志居诗话》称，汸集六十卷，即此本也。《集原》自述其诗，始为关、洛之音，一变为楚音，又一变为江左之音，又一变为燕、赵之音，又一变为蜀音，缕举其师友渊源甚详。今统观所作，古体源出三谢，近体源出中唐。虽乏深湛之思，而雅饬雍容，风标自异，在明中叶不失为第二流人。冯时可《雨航杂录》云：“皇甫百泉与王弇州名相埒，时人谓百泉如齐、鲁，变可至道。弇州如秦、楚，强遂称王。”王士祯《香祖笔记》以时可所评为确论云。

##### 《杨忠介集》十三卷、《附录》三卷（陕西巡抚采进本）

> 	明杨爵撰。爵有《周易辨录》，已著录。是编第一卷为奏议，二卷为序、碑、记，三卷为传，四卷为书，五卷为家书，六卷为语录，七卷为祭文、志铭、杂著，八卷至十二卷则皆诗。世宗时斋醮方兴，士大夫率以青词取媚，而爵独据理直谏。

> 	如所陈时雪之不可为符瑞，左道之不可以惑众，词极剀切。下狱以后，犹疏谏以冀一悟。其忠爱悱恻，至今如见。家书二十五则，谆谆以忠孝勖其子孙，未尝一言及私。语录皆不为高论，而笃实明白，真粹然儒者之言。按爵与罗洪先、钱德洪诸人游，以讲学相勖。然德洪等源出姚江，务阐良知之说。爵则以躬行实践为先，关西道学之传，爵实开之。迹其生平，可谓不负所学者。所作诗文，大抵直抒胸臆，虽似伤平易，然有本之言，不由雕绘，其可传者正不在区区词采间矣。

##### 《荆川集》十二卷（两淮马裕家藏本）

> 	明唐顺之撰。顺之有《广右战功录》，已著录。顺之学问渊博，留心经济。

> 	自天文、地理、乐律、兵法以至勾股、壬奇之术，无不精研，深欲以功名见於世。

> 	迨晚年再出，当御倭之任，不能大有所树立，其究也仍以文章传。然考索既深，议论具有根柢，终非井田、封建之游谈。其文章法度，具见《文编》一书。所录上自秦汉以来，而大抵从唐宋门庭沿溯以入。故於秦汉之文，不似李梦阳之割剥字句，描摹面貌；於唐宋之文，亦不似茅坤之比拟间架，掉弄机锋。在有明中叶，屹然为一大宗。至其末年遁而讲学，文格稍变。集中如《与王慎中书》云：“近来将四十年前伎俩，头头放捨；四十年前见解，种种抹杀，始得见些影子”云云。则薰蒸语录，与之俱化，分别观之可矣。其集为无锡安如石所编，王慎中为之序。盖二人早年论文不合，及其老也，客气渐尽，乃互相倾挹云。

##### 《皇甫少元集》二十六卷、《外集》十卷（江苏巡抚采进本）

> 	明皇甫涍撰。涍字子安，长洲人，嘉靖壬辰进士，除工部主事，官至浙江按察使佥事，事迹具《明史文苑传》。是集凡赋一卷、诗十九卷、文六卷。

> 	又涍没之后，其子枢等裒辑賸稿，得诗八卷、赋及杂文二卷，编为《外集》。

> 	古文非涍所刻意，亦不擅场。其诗则宪章汉魏，取材六朝，古体多於近体，五言多於七言。其持论，谓“王、宋反元习之靡，而不能不病於声。李、何矫一时之弊，而不能不泥其迹”，可谓笃论。盖涍与黄省曾为中表兄弟，早年袭其绪论，亦宗法北地之学。及其造诣既深，乃觉摹拟之失，故其论如此。然其鉴李、何之弊，则云诗可无用少陵；取法迪功，则云诗可无用近体；又云七言易弱，恐降格为钱、刘；亦类於惩羹吹齑者矣。王世贞《艺苑卮言》尝谓其如轻缣短幅，不堪裁翦。陈子龙《明诗选》亦谓其无纵横荡逸之致。岂非以取径太狭，故窘於边幅欤。要其婉丽之词，绵邈之神，以骖驾昌穀、苏门，固无愧色也。

##### 《瑶石山人稿》十六卷（浙江汪汝瑮家藏本）

> 	明黎民表撰。民表字维敬，从化人，嘉靖甲午举人，授翰林院孔目，迁吏部司务，以能文用为制敕房中书，后加官至参议，《明史文苑传》附见《黄佐传》中。史称佐弟子多以行业自饬，而梁有誉、欧大任及民表诗名最著。朱彝尊《静志居诗话》谓民表诗读之似质闷，而实沉著坚韧。王世贞所取“续五子”，无愧大小雅材者，仅此一人。是集前有万历戊子《陈文烛序》，称民表请老以归，话别三山，曾序其诗，镇江锺太守刻焉。又称民表已下世，其子吏部郎君华裒刻此集，复属以序。盖民表诗凡再刻也。其初刻今未见。此刻冠以赋三首，馀皆古近体诗。虽错采镂金，而风骨典重，无绮靡涂饰之习。盖与太仓、历下同源而派稍异。故虽与王道行、石星、朱多煃、赵用贤同列为“续五子”，而终非四人所可及也。

##### 《南行集》四卷、《东游集》二卷、《北观集》四卷、《山中集》十卷（浙江汪启淑家藏本）

> 	明邱云霄撰。云霄字凌汉，号止山，崇安人，官柳城县知县。《南行集》四卷，盖自崇安至省会之作，分《建安》、《延津》、《晋安》三稿。《东游集》二卷，盖游处州之作，故二卷皆题曰《栝苍稿》。《北观集》四卷，乃其入京时所作，自南游北，故有《楚稿》、《越稿》、《吴稿》、《宋稿》、《鲁稿》、《齐稿》、《燕稿》之分。以上三集，皆有诗而无文。独《山中集》诗四卷外，又有文六卷，皆居武夷止止斋时所作也。四集之中，惟《南行集》编次最早。首有《丰熙序》云：“邱子年方富，而引志在远，吾见其进，未见其止，当数十年后，乃可论定。”其作序之岁，盖嘉靖十一年甲午也。《东游集》无序，不知何时所编。《北观》、《山中》二集《序》皆题曰嘉靖丁未，则最后矣。案朱彝尊《明诗综》载云霄所著名《止止斋集》。又引《徐梦阳评》，称其诗雅澹劲古，景真情得。今读之信然。要之，不肯蹈袭前人，异乎七子之派者也。又据云霄门人《李献忠跋》，称云霄所著尚有《西居集》。《西居》者，殆其官柳城时所作。

> 	今诸集俱在，惟阙是集，或藏弆者偶佚欤。

##### 《洞麓堂集》十卷（江西巡抚采进本）

> 	明尹台撰。台字崇基，号旧山，永新人，嘉靖乙未进士，官至南京礼部尚书。

> 	《明诗综》称其有《洞山集》。此作《洞麓堂集》。考集首《邹元标序》，称“《洞麓堂稿》，大宗伯洞山尹公所撰，去公家里许，有奇洞，峰峦卓诡，遂以名堂，且名其稿”。然则“洞山”其号，“洞麓”则其堂名，实一集也。台以护持杨继盛一事，为清议所归。集中如《与罗念庵书》，谓近世宗良知家者，心说沸扬，只缘金谿错认“孟子先立乎其大者”一语。又极论即心即理之非，谓即实有所得，亦只此心灵觉之妙，盖非所见之理。释氏有见於心，无见於性。陆氏之学，大率类是。又谓程子之徒当时且有失传，如吕氏、游氏，浸入禅学。朱子没后，勉斋、汉卿仅足自守，不再传尽失其旨。如何、王、金、许，皆潜畔师说，不止草庐一人。其攻击姚江之学甚力，亦可谓屹然不移。惟集中有《祭陆东湖》文一首，推其“望重朝廷，功盛社稷”云云。东湖，陆炳号也。炳名列《明史佞倖传》中，与台殊非气类。考史称炳岁入不赀，待权要，周旋善类，亦无所吝。世宗数起大狱，炳多所保全，折节士大夫，未尝构陷一人，以故朝士多称之者。台之假借，或以是故欤。然君子论公义，不论私交，究不免为白璧之瑕也。

> 	集凡文六卷、诗四卷。《元标序》称“其诗数百首，力推唐雅。制疏书序记铭状表数百篇，出入汉、宋，阐绎名理，不屑绮语。虽乡曲之词，例皆溢美”。今核其所作，尚不尽诬云。

##### 《张庄僖文集》五卷（浙江巡抚采进本）

> 	明张永明撰。永明字锺诚，乌程人，嘉靖乙未进士，官至刑部尚书，改左都御史，谥庄僖，事迹具《明史》本传。是编原分六集，以《礼》、《乐》、《射》、《御》、《书》、《数》为目，盖编次者之陋。《礼集》为诰命、祭文、赞诔、碑志之类。《乐集》、《射集》皆南垣谏草，为南京给事中时所作。《御集》、《书集》为中州疏略及部院弹奏事。《数集》为家训、语录、杂著、诗文。附《外纪》二篇，则去思碑、赠序也。其文平实质朴，不尚雕华，而多有用之言。

> 	其为给事中时劾严嵩交通郭勋，朋比渔利，闻者震悚。为河南巡抚时，伊王典楧肆虐一方，势横甚，所司稍挠之，辄中以酖，莫敢谁何。永明亦抗疏劾之，卒伸国法。其风节有足多者，则发为文章，固与无物之言异矣。永明人自可传，不以赠言为重。今削去《礼集》及《外纪》，编为五卷云。

##### 《具茨集》五卷、《补遗》一卷、《文集》八卷、《补遗》一卷、《附录》一卷、《遗稿》一卷（江苏巡抚采进本）

> 	明王立道撰。立道字懋中，无锡人，嘉靖乙未进士，官翰林院编修。其诗虽微嫌婉弱，而冲容淡宕，不为奇险之语，犹有中唐钱、刘之遗。文则纵横自喜，颇於眉山为近。其《论文书》有云：“兵无常形，以正胜者什九。文无常体，以奇善者什一。盘诰之文则六经之什一耳。效而似者犹未可为常，而况其万不类也哉。”其言深中当时北地诸人摹仿周、秦之弊，即其所为文可识矣。原目列《诗集》五卷、《文集》七卷、《附录》一卷。今《诗集》之末复载《补遗》附录二十馀首。《文集》七卷之后亦增《论表》等十馀篇为一卷，载於《附录》之前。

> 	而《附录》后又别载《遗稿》一卷。盖其后人掇拾续刊，零星增入，故书与目不相应耳。

##### 《青霞集》十一卷、《年谱》一卷（浙江巡抚采进本）

> 	明沈炼撰。炼字纯甫，会稽人。嘉靖戊戌进士。除溧阳知县。后官锦衣卫经历，疏论俺答请贡事，并劾严嵩。廷杖谪戍，复为嵩党路顺构入蔚州妖人阎浩案中弃市，天下冤之。隆庆初，赠光禄寺少卿。天启初，追谥忠愍。事迹具《明史》本传。是编本文三卷、赋一卷、诗三卷、《论草兵说尺牍》四卷，合十一卷。自十二卷至十六卷则年谱、事纪、祠记。前有《茅坤序》及炼子襄《刻集纪原》。

> 	襄言方炼被祸时，藉其家，毁其著述，又榜禁毋许藏匿副本。是编盖襄所口诵而心记者。然人子即能读父书，不应字句无讹至十一卷之夥。此必别有藏本，不欲实言之耳。其文章劲健有气，诗亦郁勃磊落，肖其为人。以词藻论，虽不及《钤山堂集》之工。然《嵩集》至使天下不欲读，当时为作集序者如湛若水诸人，至以为文章之玷。而诵《炼集》者至今肃然起敬。此则流芳遗臭，视所自为，人心是非之公，有不知然而然者矣。今录其原本集十一卷，而以《年谱》一卷附之。

> 	至炼之事迹，彰彰史册，日月争光，不假后人之表章。其赞记诸作则概从删薙焉。

##### 《沧溟集》三十卷、《附录》一卷（山东巡抚采进本）

> 	明李攀龙撰。攀龙有《诗学事类》，已著录。是集凡诗十四卷、文十六卷、《附录》志传表诔之文一卷。明代文章，自前后七子而大变。前七子以李梦阳为冠，何景明附翼之；后七子以攀龙为冠，王世贞应和之。后攀龙先逝，而世贞名位日昌，声气日广，著述日富，坛坫遂跻攀龙上。然尊北地，排长沙，续前七子之焰者，攀龙实首倡也。殷士儋作《攀龙墓志》，称“文自西汉以来，诗自天宝以下，若为其毫素污者，辄不忍为。故所作一字一句，摹拟古人。骤然读之，斑驳陆离，如见秦、汉间人；高华伟丽，如见开元、天宝间人也”。至万历间，公安袁宏道兄弟始以赝古诋之。天启中，临川艾南英排之尤力。今观其集，古乐府割剥字句，诚不免剽窃之讥。诸体诗亦亮节较多，微情差少。杂文更有意诘屈其词，涂饰其字，诚不免如诸家所讥。然攀龙资地本高，记诵亦博。其才力富健，凌轹一时，实有不可磨灭者。汰其肤廓，撷其英华，固亦豪杰之士。誉者过情，毁者亦太甚矣。

##### 《山海漫谈》三卷、《附录》二卷（山西巡抚采进本）

> 	明任环撰。环字应乾，号复庵，长治人。嘉靖甲辰进士。历任广平、沙河、滑县三县知县，迁苏州府同知。以御倭功，擢按察司佥事，整饬苏、松二府兵备道。进山东右参政。事迹附见《明史曹邦辅传》。是集为乾隆丁丑其乡人庾玙所刻。凡文二卷、诗词一卷。其后两卷则所附谕祭文、本传、墓志及诸家题咏诗文也。环御倭颇著奇绩，当时皆以为赏薄不足酬劳。其遗集久散佚。其子孙搜求辑录，所得不及十之一，仍名曰《山海漫谈》，从其初也。其文既得诸残毁之馀，故有见即收，不暇铨择，多潦草应酬之作。然就其存者论之，古文皆崭崭有笔力，且高简有法度。其中如《苏门双节记》、《重修白云茅屋记》、《重修文庙祭器记》、《启明山先生书》，虽不免参杂俗格。至於《送萧西泉、朱蒲西二序》、《德风亭、滑县行馆二记》、《与王南崖》、《答王东台》二书，皆绝非明人文集以时文为古文者。虽置之作者间可也。诗如“槎泛星河秋作客，剑横沧海夜谈兵”之类，亦间有可观，而冗俗者多。则其后人编次，失於删汰之过。然环之为人，无愧忠孝，亦不以韵语绳之矣。

##### 《杨忠愍集》三卷、《附录》一卷（直隶总督采进本）

> 	明杨继盛撰。继盛字仲芳，号椒山，容城人。嘉靖丁未进士。官至兵部武选司员外郎。以疏劾严嵩，为所构陷弃市。后追赠太常寺卿，谥忠愍。事迹具《明史》本传。继盛本以经济气节自许，不屑屑於文字。后人重其人品，掇拾成编，仰蒙世祖章皇帝御制序文，表其忠荩。一经褒予，旷世犹生。故虽朽蠹陈编，弥深宝惜。此本乃康熙间萧山章钰所校。凡奏疏一卷、杂文一卷、诗一卷，行状碑记别为一卷附焉。其《论马市》、《劾严嵩》二疏，史传限於体裁，仅存大略，集本乃其全文。披肝沥胆，伉直之气如生。自作《年谱》一篇，学问人品，具见本末，尤史传所不能详。《遗嘱》一篇，作於临命前一夕，墨迹至今世守。仓卒之际，数千言无一字涂乙，尤足见其所养。词虽质朴，而忠孝之意油然，尤足以感动百世。惟《年谱》中自记从韩邦奇学乐律，夜梦虞舜一事，颇涉怪异。然继盛非妄语者，盖覃思之极，缘心构象。《世说》载卫玠以梦问乐广，广云是想。

> 	《管子》曰：“思之思之，鬼神通之。”固亦理之所有。昔吴与弼作日录，自称梦见孔子，人疑其伪。继盛此语，颇与相类，明以来无疑之者。此则系乎其人，有不待口古争者矣。

##### 《弇州山人四部稿》一百七十四卷、《续稿》二百七卷（两江总督采进本）

> 	明王世贞撰。世贞有《弇山堂别集》，已著录。此乃所著别集。其曰“四部”者，《赋部》、《诗部》、《文部》、《说部》也。《正稿说部》凡七种，曰《劄记内篇》，曰《劄记外篇》，曰《左逸》，曰《短长》，曰《艺苑卮言》，曰《卮言附录》，曰《宛委馀篇》，皆世贞为郧阳巡抚时所自刊。《续稿》但有《赋》、《诗》、《文》三部，而无《说部》。则世贞致仕之后，手裒晚岁之作以授其少子士骏，至崇祯中其孙始刊之。考自古文集之富，未有过於世贞者。其摹秦仿汉，与七子门径相同。而博综典籍，谙习掌故，则后七子不及，前七子亦不及，无论广续诸子也。惟其早年，自命太高，求名太急，虚憍恃气，持论遂至一偏。又负其渊博，或不暇检点，贻议者口实。故其盛也，推尊之者遍天下；及其衰也，攻击之者亦遍天下。平心而论，自李梦阳之说出，而学者剽窃班、马、李、杜；自世贞之集出，学者遂剽窃世贞。故艾南英《天佣子集》有曰：“后生小子不必读书，不必作文，但架上有《前后四部稿》，每遇应酬，顷刻裁割，便可成篇。骤读之，无不浓丽鲜华，绚烂夺目；细案之，一腐套耳”云云。其指陈流弊，可谓切矣。然世贞才学富赡，规模终大。譬诸五都列肆，百货具陈，真伪骈罗，良楛淆杂，而名材瑰宝，亦未尝不错出其中。知末流之失可矣。以末流之失而尽废世贞之集，则非通论也。

##### 《读书后》八卷（浙江巡抚采进本）

> 	明王世贞撰。此书本止四卷，为世贞《四部稿》及《续稿》所未载，遂至散佚。其侄士骐得残本於卖饧者，乃录而刊之，名曰《附集》。后吴江许恭又采《四部稿》中书后之文为一卷，《续稿》中读佛经之文为一卷、读道经之文为二卷，并为八卷，重刻之。而陈继儒为之序，称其如吕氏《读书记》、晁氏《读书志》。案晁公武《读书志》每书皆详其卷数撰人，以及源流本末。世贞此书则九十五篇之中，为跋尾者四十二，为史论者五十三；而四十二篇之中又皆议论之文，无一考证之语，与晁氏书南辕北辙。继儒殆未见《郡斋读书志》，而偶闻其名，妄以意揣度之，谓亦如此书之跋尾耳。《书影》记世贞初不喜苏文，晚乃嗜之，临没之时，床头尚有苏文一部。今观是编，往往与苏轼辨难，而其文反覆条畅，亦皆类轼，无复摹秦仿汉之习。又其跋《李东阳乐府》与《归有光集》、《陈献章集》，均心平气和，与其生平持论不同。而《东阳乐府跋》中自称“余作《艺苑卮言》时，年未四十，方与于鳞辈是古非今，此长彼短，未为定论。至於戏学《世说》，比拟形似，既不切当，又伤儇薄。行世已久，不能复秘。姑随事改正，勿令多误后人而已”云云。然则此书为晚年进境，以少许胜多许矣。其第五卷为《四部稿》中题跋二十五篇。其中如《读亢仓子》，不知为王士元所作，则未考《孟浩然集序》；《读三坟》，以为刘炫作，则未考《隋书经籍志》；《读元命苞》一篇所言乃卫元嵩之元包，尤为荒谬，则犹早年盛气，不及检校之作。许恭摭续此编，毋乃非世贞意欤。以原刻所有，姑并存之。至是编杂论古书而究为杂著，非目录之比。无类可附，今仍著录《集部》焉。

##### 《方麓集》十六卷（两淮马裕家藏本）

> 	明王樵撰。樵有《周易私记》，已著录。其集凡有二本，一为文九卷、《老子解》一卷、诗一卷；一即此本，凡诗文十四卷，又《戊申笔记》一卷、《紫薇堂劄记》一卷，较初本颇为完备。樵研思著述，於《易》、《书》、《春秋》及《四书》皆有解诂。《江南通志》称其性素简默，至谈经则娓娓不倦，故文章具有根柢。又《通志》述樵之言曰：“士大夫以留心案牍为俗吏，文墨诗酒为风雅。

> 	夫饱食官禄，受成吏胥，谓之风雅可乎？”故其文章颇切实际，非模山范水，嘲风弄月之词。其诗虽不能自辟门径，而冲和恬澹，要亦不失雅音。盖当七子争驰之日，尤能守成、弘先正之典型焉。

##### 《存家诗稿》八卷（山东巡抚采进本）

> 	明杨巍撰。巍字伯谦，号梦山，海丰人，嘉靖丁未进士，累官吏部尚书，赠少保，事迹具《明史》本传。巍扬历中外，居官有能声。《自跋》称“幼习举子业，不知诗。至嘉靖乙卯，补晋臬，提举曹忭始导之为诗。归田后，与山人吕时臣相倡和，得诗六百馀篇，属邢侗、邹观光评骘而存之”。盖其中岁学诗，与唐高適相类。而天分超卓，自然拔俗，故能不染埃壒，独发清音。王士祯《池北偶谈》称其五言简古得陶体，为明人所少。又举其“前年视我山中病，落日独骑骢马来。记得任家亭子上，连翘花发共衔杯”一绝。盖其神韵清隽，与士祯论诗宗旨相近，故尤赏之。然其他高旷简古之作，尚复不少，固与当时嘈杂之音相去远矣。士祯常选订其诗为三卷，属谢重辉刻之，今未之见。此即邹观光删定之本，犹全集也。

##### 《海壑吟稿》十一卷（山东巡抚采进本）

> 	明赵完璧撰。完璧字全卿，号云壑，晚号海壑，胶州人，由岁贡生官至巩昌府通判。是集诗五卷、文五卷。其第一卷为《目录》，入之卷数。盖唐以前例，经典释文尚然也。王三锡序其诗集，谓嘉靖间筮宦司城，抗职忤权奸，与杨椒山公同厄。案集中《北司狱中》七言律二首《序》云：“嘉靖甲寅，秋曹檄捕豪校，某因获罪东湖翁，劾执坐死。赖元老科台之力，仅复瓦全”云云。东湖者，陆炳别号也。时炳为锦衣卫都督，与严嵩表里为奸，其势张甚。完璧以指挥末秩，能与之抗。其狱中与杨继盛倡和诸诗，有“辛苦不妨淹日月，授书喜有汉良臣”等句。继盛死西市，完璧作《杨烈妇词》以哀之，有《小雅》怨诽之遗，可谓志节之士矣。其诗多触事起兴，吐属天然，绝无叫嚣怒张之态，亦与有明末造矫激取名者有殊。徒以名位未高，史不立传，遂几於湮没不彰。仅赖此集之存，犹得略见其始末，亦足见正直之气有不得而销蚀者矣。

##### 《伐檀斋集》十二卷（浙江孙仰曾家藏本）

> 	明张元凯撰。元凯字左虞，吴县人。以世职为苏州卫指挥。再督漕北上，自免归。少受毛氏诗，折节读书，寄情诗酒。王世贞尝序其诗，比之於沈庆之、曹景宗。及元凯没后，世贞曝书，得其行卷，自叹知之未尽，复作诗以酹之，今并载《四部稿》中。其诗大抵推陈出新，不袭窠臼。而风骨遒上，伉壮自喜，每渊渊有金石声。所作《西苑宫词》，《静志居诗话》谓其高出世贞之上。他如《北游》诸律，亦多不失矩矱。盖其才华本富，又脱屣名利，胸次旷夷。故当琅琊、历下之派盛行，而能不囿於风气，宜世贞之心折不置矣。

##### 《备忘集》十卷（两淮马裕家藏本）

> 	明海瑞撰。瑞有《元祐党人碑考》，已著录。案《明史艺文志》载《海瑞文集》七卷。国朝广东盐运使故城贾棠与《邱濬集》合刻者，止六卷。是编载瑞所行条式、申参之文，较为全备，乃康熙中瑞六代孙廷芳重编。《原跋》云，共一十二卷，分为十册。今考此本册数与《跋》相合。然每册止一卷，实止十卷。

> 	较《原跋》尚阙二卷，未喻其故也。瑞生平学问，以刚为主，故自号刚峰。其入都会试时，上《平黎疏》。为户部主事时，上《治安疏》。戆直无隐，触世宗怒，下诏狱。然世宗覆阅其疏，亦感动太息，至拟之於比干。后巡抚应天，锐意兴革，裁抑豪强，惟以利民除害为事。而矫枉过直，或不免一偏，如集中《毕战问井地论》，力以井田为可行，谓天下治安，必由於此。盖但睹明代隐匿兼并之弊，激为此说，而不自知其不可通。然其孤忠介节，实人所难能。故平日虽不以文名，而所作劲气直达，侃侃而谈，有凛然不可犯之概。当嘉、隆间士风颓苶之际，切墨引绳，振顽醒聩，诚亦救时之药石。涤秽解结，非大黄芒硝不能取效，未可以其峻利疑也。

##### 《石洞集》十八卷（安徽巡抚采进本）

> 	明叶春及撰。春及字化甫，归善人，嘉靖壬子举人，官至户部郎中，事迹附见《明史艾穆传》。是编首载《应诏书》五篇，共二卷。史所谓授福清教谕，上书陈时政，纚纚三万言者是也。次载《惠安政书》十二篇，其官惠安知县时作，共五卷。次公牍二卷。次志论二卷，为所修府县志书之论，用《鄂州小集》例也。次诗二卷。其第十九卷《目录》作《崇文榷书》，而注一“阙”字。其曾孙纶跋语谓此书奉旨所刊。版藏部署，不得而见，盖有录无书者也。春及为学宗陈献章，治绩为当时第一。艾穆官四川巡抚时，春及为宾州知州，尝举以自代。

> 	所著政书，井然有条。朱彝尊称其诗宗杜陵，不落程、邵门户，故音节亦殊清亮。

> 	文章差近平直，而亦明畅。惟作令时符帖具载不遗，颇伤丛碎。至其在郎署时因遣使至日本，遂上言请多方购求《古文尚书》。是又误信欧阳修《日本刀歌》，不核事实者矣。

##### 《宗子相集》十五卷（两淮马裕家藏本）

> 	明宗臣撰。臣字子相，扬州兴化人。嘉靖庚戌进士。除刑部主事，移吏部文选司，进稽勋司员外郎。以赙杨继盛，忤严嵩，出为福建参议，迁提学副使，卒於官。年仅三十有六。《明史文苑传》附载《李攀龙传》中。盖攀龙、徐中行、吴国伦、梁有誉及臣有“前五子”之称也。朱彝尊《明诗综》称臣所著有《方城集》，而此本实题《宗子相集》，其卷目与《明史艺文志》相合。王世贞志臣墓，称其寝瘵疾亟，门人稍次生平著述凡十馀卷梓之。则其集乃臣未没时所订定也。臣常与吴国伦论诗不胜，归而精思累日月，卒能卓然成家，为“嘉靖七子”之一。其诗跌宕俊逸，颇能取法青莲，而意境未深，间伤浅俗。《静志居诗话》谓“使其不遇王、李，充之不难与昌穀、苏门伯仲。自入七子之社，渐染习气，日以窘弱，最可惋惜”。所言诚切中其病。然天才婉秀，吐属风流，究无剽剟填砌之习，本质犹未尽漓也。惟《竹间》诸篇，体近纤仄，未免汩没於时趋耳。

> 	至其《西门》、《西征》诸记，指陈时弊，反覆详明。盖臣官闽中时，御倭具有方略，故言之亲切如是，是又不可以文字论矣。

##### 《衡庐精舍藏稿》三十卷、《续稿》十一卷（江西巡抚采进本）

> 	明胡直撰。直有《胡子衡齐》，已著录。是集为其门人郭子章所刻。凡赋一卷、乐府一卷、古近体诗四卷、文十九卷、杂著四卷。又《续集》诗赋一卷、文十卷，不知何人所编。卷首《盛才赋》下注“少作”二字，殆其后人取初集简汰之馀，与晚年未刻之作裒为一帙也。直家泰和，东距衡山不千里，北距庐山亦不千里，故取二山之名名其书室，因以名集。直初从欧阳德游，又从罗洪先游，其学一以姚江为宗。故所作《胡子衡齐》八卷，大抵阐明心学。然《明儒学案》称：“其少骀宕，好攻古文词。年二十六，始讲学。故其文章颇雅健有格，无抄撮语录之习。又其宗旨谓释氏主於出世，故其学止於明心，明心则虽照乎天地万物，而终归於无有。儒者主於经世，故其学在於尽心，尽心则能察乎天地万物，而常处於有。”故其文章亦颇笃实近理，未至王学末流之诞放。至於杂著诸篇，如《设罿》、《猎人》之类，诋諆薄俗，未免少伤忠厚。直初见欧阳德时，德病其疾恶太严，一切愤愤不平，是已先失仁体。殆亦其夙见未融，故嬉笑怒骂，不觉言之过欤。

##### 《薜荔园集》四卷（福建巡抚采进本）

> 	明佘翔撰。翔字宗汉，号凤台，莆田人。嘉靖戊午举人。官全椒县知县。与巡按御史牴牾，投劾弃官去，放游山水以终。其诗以雄丽高峭为宗，声调气格，颇近七子。故王世贞赠诗云：“十八娘红产荔支，蛎<虫房>舌嫩比西施。更教何物夸三绝，为有佘郎七字诗。”屠隆作传，亦称“闽产足珍贵者不独荔支、西施舌”，盖即指此。然人品颇高，故诗有清致，不全为七子之肤廓，未可全斥之也。传称所著有《薜荔园诗》、《佘宗汉稿》、《游梁新编》、《金陵纪游文》。考翔游踪所经，至大梁、金陵为最后，今集中俱已载及。则合而编之，仍以《薜荔园诗》名也。《明诗综》不著其名，殆仅存钞本，流传尚少欤。

##### 《郭鲲溟集》四卷（江苏巡抚采进本）

> 	明郭谏臣撰。谏臣字子忠，长洲人。嘉靖壬戌进士。官至江西布政司参政。

> 	罢归后起郧阳巡抚，未上而卒。初，谏臣为袁州推官时，愤严嵩父子乱政，乃密籍严世蕃奸逆不道事，因御史林润上之。世蕃遂伏法。及转吏部主事，迁员外郎，数上书论列时事，语多切直，遂与张居正忤，乃有江西之命，甫三月即自劾归。

> 	其生平伉直，不愧其名与字。而其诗乃婉约闲雅，有范成大、陆游之遗。虽十首以外，不免语意略同，如高仲武之论刘长卿者。然当太仓、历下主持坛坫之时，能毅然自为，不随风气，亦足见其孤介矣。是集为其子元望所编。凡诗六百七十一首，又附奏疏二篇。集中无与王世贞倡和诗。故世贞作序，谓交久而几失之。

> 	复称其词咸调畅清丽，句稳而字安，不露蹊径，而近体尤沨沨可咏。盖亦重其为人，不以门户之异为嫌也。世贞谓其诗可千馀首。此集不知谁所刊定，其亦出世贞之手欤。

##### 《亦玉堂稿》十卷（浙江巡抚采进本）

> 	明沈鲤撰。鲤有《文雅社约》，已著录。鲤常辑其诗文为《亦玉堂稿》十卷、《续稿》八卷，明末版毁不存。王士祯《古夫于亭杂录》载其家有鲤正续两集，三复其文，叹其经术湛深，议论正大。然士祯没后，池北书库所藏散佚皆尽，今亦未见其本。此本乃康熙庚午刘榛裒辑残阙所重刊。集中有文无诗，盖已非原稿之旧矣。鲤在神宗时，立朝侃直，称为名臣。晚入政府，毅然特立，与沈一贯相龃龉。一贯借妖书事以倾之，几至不免，然天下知为正人也。虽沮於奸邪，不获尽究其用。而集中所载如《谏止矿税》一疏，实国脉民生之所系，其功甚伟。他如议复建文年号、改《景帝实录》、停取麒麟、请并封恭妃、请宥议礼诸臣，以及正文体、阻秦王服内请封、释诏狱官犯诸事，皆关朝廷大体，知无不言。至於封还成命，不惮再三削牍，以冀一悟，恳款恻怛之意，至今犹可想见之。文章之工拙，抑其末矣。惟亦“玉堂”之名颇不可解。推求其意，盖鲤尝为翰林掌院学士，归里之后，欲以廊庙山林视为一致，若曰此亦玉堂云尔。然考沈括《梦溪笔谈》，称“唐翰林院在禁中，乃人主燕居之所，玉堂、承明、金銮殿皆在其间”。

> 	则玉堂乃宫殿之名，非私家所可称。鲤盖考之未审也。

##### 《温恭毅公集》三十卷（江苏巡抚采进本）

> 	明温纯撰。纯字希文，三原人，嘉靖乙丑进士，官至左都御史，谥恭毅，事迹具《明史》本传。纯在隆、万之际，正色立朝。初忤张居正，罢官。再起，又与中使争矿税。卒以忤沈一贯致仕。可谓毅然自立，不负君国。虽厄於群小，无一日安於其位，而日久论定，究称名臣。其奏疏皆切中情事，字句或失之太质，而明白晓畅，易於观览，盖期於指陈利弊，初不以文字为工。其他序记铭传诸体，则多雅饬可诵。诗凡八卷，大抵沿溯七子之派而稍失之粗。尺牍五卷，亦多关时政。末一卷为《理学六十一则》，皆论学语录，大旨以程、朱为本，不宗姚江，而亦不甚驳姚江。盖纯一生惟以国是为己任，所争者不在此也。言以人重，其此集之谓欤。

##### 《震川文集》三十卷、《别集》十卷（通行本）

> 	明归有光撰。有光有《易经渊旨》，已著录。是编为其曾孙庄所订。首经解，终祭文，凡二十四体。别集首论策，终古今体诗，凡十有一体。初，太仓王世贞传北地、信阳之说，以秦汉之文倡率天下，无不靡然从风，相与剽剟古人，求附坛坫。有光独抱唐宋诸家遗集，与二三弟子讲授於荒江老屋之间，毅然与之抗衡。至诋世贞为庸妄巨子。世贞初亦牴牾，迨於晚年，乃始心折。故其《题有光遗像赞》曰：“风行水上，涣为文章。风定波息，与水相忘。千载惟公，继韩欧阳。余岂异趣，久而自伤。”盖所持者正，虽以世贞之高名盛气，终无以夺之。

> 	自明季以来，学者知由韩、柳、欧、苏沿洄以溯秦汉者，有光实有力焉，不但以制艺雄一代也。文集旧本有二，一为其族弟道传所刻，凡二十卷，为常熟本；一为其子子祜、子宁所刻，凡三十二卷，为昆山本，去取多不相同。庄以家藏钞本互相校勘，又补入未刻之文，汇为全集，刻於国朝康熙间。前有王崇简、徐乾学二《序》。庄自作《凡例》，极言旧刻本之讹，诋斥不遗馀力。然考汪琬《尧峰文集》有《与庄书》二篇，又反覆论其改窜之非，至著《为归文辩诬》以攻之。

> 	是庄所辑亦未为尽善。然旧本文多漏略，得庄掇拾散佚，差为完备。既别无善本，姑从而录之。有光诗格殊不见长，汪琬乃为作笺注，王士祯颇以为讥。今未见传本，殆当时众论不与，即格不行欤。

##### 《四溟集》十卷（浙江汪汝瑮家藏本）

> 	明谢榛撰。榛字茂秦，临清人，事迹具《明史文苑传》。榛早工词曲。年十六，作乐府商调，少年争歌之。已而折节读书，刻意为诗。李攀龙、王世贞辈结诗社，推榛为长。及攀龙名盛，榛与论生平，颇相刻责。攀龙辈遂怒相排挤，削其名於七子、五子之列。然当结社之始，尚论有唐诸家，定称诗三要，皆自榛发，诸人实心师其言也。后薄游诸藩邸，并为上客。虽终於布衣，而声价重一代。

> 	赵康王至辍侍姬以赠之，如姜夔小红故事。其救卢柟一事，尤见气谊。攀龙《送榛西游诗》所谓“明时抱病风尘下，短褐论交天地间”者，颇肖其实。其诗亦不失为作者，七子交口诋诃，乃一时恩怨之词，固不足据为定论矣。是编刻於万历壬子，乃临清州知州盛以进得赵邸旧本，重为补订。又以榛所撰《诗家直说》二卷，附於卷首。案榛诗足以传，而论诗之语则多迂谬。今惟录此集，其《诗家直说》则别存目於诗文评焉。

##### 《蠛蠓集》五卷（礼部尚书曹秀先家藏本）

> 	明卢柟撰。柟字少楩，濬县人。以赀为国子监生。负才忤县令。令诬以杀人，榜掠论死，淹系数年，临清谢榛走京师为称冤，適县令已罢，平湖陆光祖代之，乃平反其狱，得不死。《明史文苑传》附载於《榛传》中。是集为嘉靖癸卯柟所自编，凡杂文二卷、赋一卷、诗二卷。前有《自序》，称“蠛蠓者，醯鸡也。取其洁於自奉，介於自守，不如蚊蚋之侵秽强啖。又以事系狱，类蠛蠓之厄燕吭、罹蛛网，振其音而喑喑者。故以名集”。史称其骚赋最为王世贞所称，诗亦豪放，如其为人。今观其集，虽生当嘉、隆之间，王、李之焰方炽，而一意往还，真气坌涌，绝不染钩棘涂饰之习。盖其人光明磊落，藐玩一时，不与七子争声名，故亦不随七子学步趋，然而榛救之，世贞称之，柟反以是重於世，亦可谓毅然自立，无所依附者矣。

##### 《少室山房类稿》一百二十卷（安徽巡抚采进本）

> 	明胡应麟撰。应麟有《笔丛》，已著录。应麟藉王世贞以得名，与李维桢、屠隆、魏允中、赵用贤称“末五子”。所作诗薮，类皆附合世贞《艺苑卮言》。

> 	后之诋七子者，遂并应麟而斥之。考七子之派，肇自正德，而衰於万历之季，横踞海内百有馀年。其中一二主盟者虽为天下所攻击，体无完肤，而其集终不可磨灭。非惟天姿绝异，笼罩诸家，亦由其学问淹通，足以济其桀{敖马}。故根柢深固，虽败而不至亡也。末俗承流，空疏不学，不能如王、李剽剟秦汉，乃从而剽剟王、李。黄金白雪，万口一音。一时依附门墙，假借声价，亦得号为名士。

> 	时移事易，转瞬为覆瓿之用，固其所矣。应麟虽仰承馀派，沿袭颓波，而记诵淹通，实在隆、万诸家上，故所作芜杂之内尚具菁华。录此一家，亦足以为读书者劝也。是编前有王世贞所撰《石羊生传》，称应麟有《寓燕》、《还越》、《计偕》、《岩栖》、《卧游》、《抱膝》、《三洞》、《两都》、《兰阴》、《畸园》诸集，凡二十馀卷。朱彝尊《明诗综》所载，别有《邯郸》、《华阳》、《养疴》、《娄江》、《白榆》、《湖上》、《青霞》等集，而无《三洞》、《畸园》之名。盖应麟在日，诸集皆随作随刻，别本单行。世贞、彝尊各据所见，故名有异同。此集为万历戊午金华通判歙县江湛然所刊，乃其合编之本也。

##### 《穀城山馆诗集》二十卷（山东巡抚采进本）

> 	明于慎行撰。慎行有《读史漫录》，已著录。慎行於李攀龙为乡人，而不沿历城之学。其《论古乐府》曰：“唐人不为古乐府，是知古乐府也，不效其体而特假其名以达所欲言。近世一二名家，至乃逐句形模，以追遗响，则唐人所吐弃矣。”其《论五言古诗》曰：“魏晋之於五言，岂非神化，学之则迂矣。何者，意象空洞，朴而不敢琱。轨涂整严，制而不敢骋。少则难变，多则易穷。若原本性灵，极命物态，洪纤明灭，毕究精蕴，唐讵无五言古诗哉。”其生平宗旨，可以概见。然其诗典雅和平，自饶清韵。又不似竟陵、公安之学，务反前规，横开旁径，逞聪明而偭古法。其矫枉而不过直，抑尤难也。

##### 《宗伯集》十卷（浙江孙仰曾家藏本）

> 	明孙继皋撰。继皋字以德，无锡人。万历甲戌进士第一。官至吏部侍郎。当陈太后梓宫发引时，神宗称疾不肯送，继皋疏争忤旨。及三殿灾，大臣自陈皆慰留，独继皋致仕去。后追赠礼部尚书。此编题曰《宗伯集》，从所赠官也。凡杂文九卷、诗一卷。第二卷末有其子源文跋语，称其父“生平不敢自居於名。以故谏草都焚，箧中只存辞疏十八，又求得其三，其留中者无从觅稿。即其他著述，亦多不存。今所刻碑铭志传之文，皆源文杂得之其子若孙暨朽缣败扇与行於世者”云云。故集中所录，多应制及酬赠之作。然当继皋之时，士习佻而文体亦弊。七子之风未艾，三袁之焰方新。或棘句钩章，或矜奇吊诡。操觚者出此入彼，大抵随波而靡。继皋诗文独雍容恬雅，有承平台阁之遗风，亦可谓不移於俗矣。

##### 《临皋文集》四卷（江西巡抚采进本）

> 	明杨寅秋撰。寅秋字义叔，号临皋，庐陵人。万历甲戌进士。官至广西按察司副使、左江兵备道。其为贵州参议，平答千苗之乱。迁云南副使，平土夷普应春斩之。为广西副使，克五山，绥安南定、府江。并赐金加秩。及征杨应龙，命为左监军，离安、杨之党，卒平播乱。其经济有足取者。其文章在当时不著名，是集《千顷堂书目》亦不著录。则明末传本已稀，故谈艺家罕所称述。然寅秋为杨士奇之裔孙，故家典型，流风馀韵，犹有存者。故所作大抵和平典雅，有明初前辈之风，奏议尤委曲尽致。其《五山纪略》、《平播条议》等篇，於边略亦多裨益，非徒托之空言者也。

##### 《淡然轩集》八卷（浙江孙仰曾家藏本）

> 	明余继登撰。继登有《典故纪闻》，已著录。是集分奏疏二卷、序记三卷、志铭及杂文二卷、诗一卷。继登卒后，其友人冯琦序而刻之。继登当神宗朝，以灾异屡见，上疏极称一切诛求开采之害民者。又请神宗躬郊庙，册元子，停矿税，撤中使。时将讨播州杨应龙，因请罢四川矿税以佐兵食。复上言“近者天地人皆不和，怨毒凝结，臣子不能感动君父，故天以非常之变警悟陛下，不可恬不为意”云云。语皆切中时弊，其疏具载此集中。诗文则应酬之作，未免失於刊削。然大抵平正淳实，无万历中佻薄之习，亦尚不失典型。《明史冯琦传》称“时士大夫多崇释氏教，士子作文，每窃其绪言，鄙弃传注。前尚书余继登奏请禁约”。

> 	则所学之根柢可知也。

##### 《泾皋藏稿》二十二卷（浙江孙仰曾家藏本）

> 	明顾宪成撰。宪成有《小心斋劄记》，已著录。明末东林，声气倾动四方。

> 	君子小人，互相搏击，置君国而争门户。驯至於宗社沦胥，犹蔓延诟争而未已。

> 	春秋责备贤者，推原祸本，不能不遗恨於清流。宪成其始事者也。考宪成与高攀龙初不过一二人相聚讲学，以砥砺节概为事。迨其后标榜日甚，攀附渐多，遂致流品混淆，上者或不免於好名，其下者遂至依托门墙，假借羽翼，用以快恩雠而争进取。非特不得比於宋之道学，并不得希踪於汉之党锢。故论者谓攻东林者多小人，而东林不必皆君子，亦公评也。足见聚徒立说，其流弊不可胜穷，非儒者闇修之正轨矣。惟宪成持身端洁，恬於名利，且立朝大节，多有可观。其论说亦颇醇正，未尝挟私见以乱是非，尚非后来依草附木者比。故姑录其集，并论其末流之失，以示炯戒焉。

##### 《小辨斋偶存》八卷、附《事定录》三卷（两江总督采进本）

> 	明顾允成撰，允成字季时，无锡人，宪成弟也，万历丙戌进士，官礼部主事，谪光州州判，事迹具《明史》本传。允成於癸未举会试，丙戌始殿试，以对策攻嬖幸，抑置末第。今集中以是篇为冠，次为《救海瑞疏》，次为《争三王并封疏》，次为《代翟从先论救李材》及《拟上惟此四字编》二疏。沈思孝作《允成墓志》，称其以论救赵南星谪官，而集无此疏，疑传写佚也。次劄记；次说义，则允成自光州归田后与宪成讲学东林所作；次为书简杂文；次为《吾与吟》，则所作诗，凡七十首。末附《事定录》三卷，为沈思孝所为墓志铭、高存之所为行状及宪成所为行述。允成文皆论诗讲学之语，书简居十之九，直抒胸臆，不事修饰。诗为击壤集派，亦不入格。然大节凛然，其对策奏疏，皆真气流溢，发於忠爱之诚。

> 	其不朽千古者，固在此不在彼也。

##### 《高子遗书》十二卷、《附录》一卷（浙江巡抚采进本）

> 	明高攀龙撰。攀龙有《周易易简说》，已著录。攀龙出赵南星之门，渊源有自。其学以格物为先，兼取朱、陆两家之长。操履笃实，粹然一出於正。初自辑其语录文章为《就正录》。后其门人嘉善陈龙正编为此集，凡分十二类。一曰语，二曰劄记，三曰《经说辨赞》，四曰备仪，五曰语录，六曰诗，七曰《疏揭问》，八曰书，九曰序，十曰碑传记谱训，十一曰志表状祭文，十二曰题跋杂书。附录志状年谱一卷。其讲学之语，类多切近笃实，阐发周密。诗意冲澹，文格清遒，亦均无明末纤诡之习。盖攀龙虽亦聚徒讲学，不免渐染於风尚。然严气正性，卓然自立，实非标榜门户之流。故立朝大节，不愧古人；发为文章，亦不事词藻，而品格自高。此真之所以异於伪欤。

##### 《冯少墟集》二十二卷（江苏巡抚采进本）

> 	明冯从吾撰。从吾有《元儒考略》，已著录。其集初刻止於万历壬子。此本乃其次子嘉年益以癸丑以后至天启辛酉作，类序重刻。自卷一至卷十二皆语录，卷十三至卷十八皆诗文，卷十九至卷二十为族谱家乘，卷二十一至卷二十二为《关学编》。盖生平著作，汇於此集。其中讲学之作，主於明理；论事之作，主於达意，不复以辞采为工。然有物之言，笃实切明。虽字句间涉俚俗，固不以弇陋讥也。惟其与朱童蒙争论首善书院讲学一疏，称“宋之不竞，以禁讲学故，非以讲学故也。先臣守仁，当兵事倥偬，不废讲学，卒成大功。此臣之所以不恤毁誉而为此也”。又郭允厚、郭兴治等劾邹元标，从吾又上疏力争，称京师讲学，昔已有之云云。其说颇为固执。夫士大夫自甲科通籍，於圣贤大义，不患不知。

> 	顾实践何如耳，不在乎聚而讲也。维古极盛之治，有皋、夔、稷、契；亦越小康之世，有房、杜、王、魏、韩、范、富、欧阳，亦何尝招百司执事，环坐而谈心性哉。无故而舍其职司，呼朋引类。使其中为君子者，授人以攻击之间；为小人者，借此为攀附之途。党祸之兴，未必非贤者开门而揖盗也。至於谓宋之不竞由禁讲学，尤为牵合。考宋之党禁，始於宁宗庆元二年八月，弛於嘉泰二年二月，中间不过六七年耳。至於宝庆以后，周、程、张、邵，并从祀孔子庙庭；紫阳、东莱之流，并邀褒赠。理宗得谥为理，实由於是。盖道学大盛者四五十年，而宋乃亡焉。史传具存，可以覆案，安得以德祐之祸归咎於庆元之禁乎？从吾初为御史，拒绝阉人，劾罢胡汝宁，禁大计苞苴。又上疏谏神宗不亲政事，几遘危祸。

> 	后廷议三案，亦持正不阿，卓然不愧为名臣。惟此两疏，意虽善而未计其流弊。

> 	故附纠其失，俾来者无惑焉。

##### 《石隐园藏稿》八卷（山东巡抚采进本）

> 	明毕自严撰。自严字景曾，淄川人，万历壬辰进士，官至户部尚书，事迹具《明史》本传。方自严总国计时，外则辽沈连兵，封疆已蹙，而军饷日增；内则东林、奄党，水火纷呶，閧然置社稷而争门户。自严支拄其间，前后六年，综核敏练，为天下所推。孙廷铨为作墓志，称其有《石隐藏稿》八卷、《奏议》一百三十六卷。其《奏议》今未见，独此集存，凡诗一卷、文七卷。前有《高珩序》，称“其官户部时，於天下大计，朗朗於胸，屈指兵食款目，如观掌果。军兴旁午，中旨日数十下，即刻奏成手中。不似后来者止署纸尾，令司署具稿。每入署，舆后置书二寸馀。日晡事竣，必读书。漏下数刻乃归。酂侯、刘晏遂抽晁、贾之簟，实古来仅事”。又称其七言近体分沧溟、华泉之座。又作《第二序》，拟其文於韩、苏，拟其四六於徐、庾。虽乡曲之言，未免稍溢，而以经济兼文章，则自严要不愧也。珩所称《云间条议十则》、《冀宁大阅十则》、《灾祲窾议十三则》，今皆不见集中，意其在《奏议》一百三十六卷中欤。

##### 《仰节堂集》十四卷（山西巡抚采进本）

> 	明曹于汴撰。于汴有《共发编》，已著录。是集文十一卷、诗三卷。前有高攀龙、冯从吾《序》，于汴尝从二人讲学故也。《攀龙序》谓其“文足以定群嚣，明学术；诗足以畅天机，流性蕴”。《从吾序》谓其“非沾沾以文章名家，而操觚自豪之士，无不退避三舍”。于汴亦尝为从吾作《理学文鹄序》曰：“关中少墟冯先生，辑诸大家举子艺百数十首，以式多士，命曰《理学文鹄》。不命以举业，而曰理学，何也？见理学、举业之非二也”云云。故于汴之诗文，亦在理学、举业之间，或似语录，或似八比。盖平生制行高洁，立朝风节凛然，震耀一世。

> 	远者大者，志固有在，原不以笔札见长。《从吾序》所谓非沾沾以文章名者，为得其实。观是集者，谓之文以人重可矣。集初刻於首善书院。甲申版毁於兵。康熙癸卯初，其外孙景望蘧购得残本，其门人吕崇烈鸠乡人醵金重刊，崇烈为之序。

> 	《序》末一私印曰“从真予游，听南皋少墟讲”。少墟即从吾，真予即于汴，南皋者邹元标也。明季风气以讲学宗派相高，故崇烈以是自标云。

##### 《愿学集》八卷（两江总督采进本）

> 	明邹元标撰。元标字尔瞻，别号南皋，吉水人，万历辛丑进士，官至左都御史，谥忠介，事迹具《明史》本传。元标有《祭诸儒文》，自称甲戌闻道。盖是时年方弱冠，即从泰和胡直游也。其学亦阳明支派，而规矩准绳持之甚严，不堕二王流弊。初刻有《太平山房集》，后重订为此本，凡诗一卷、文七卷。其乡人龙遇奇巡视淮盐时为之鋟版，序者无虑十数人，杂题万历丁未、庚戌、甲寅、己未等年。考元标起用在天启壬戌，此集刻於己未以前，故所载无非讲学之语，而后来奏议乃别行云。

##### 《刘蕺山集》十七卷（国子监助教张羲年家藏本）

> 	明刘宗周撰。宗周有《周易古文抄》，已著录。讲学之风，至明季而极盛，亦至明季而极弊。姚江一派，自王畿传周汝登，汝登传陶望龄、陶奭龄，无不提唱禅机，恣为高论。奭龄至以因果立说，全失儒家之本旨。宗周虽源出良知，而能以慎独为宗，以敦行为本，临没犹以诚敬诲弟子，其学问特为笃实。东林一派，始以务为名高，继乃酿成朋党，小人君子，杂糅难分，门户之祸，延及朝廷，驯至於宗社沦亡，势犹未已。宗周虽亦周旋其间，而持躬刚正，忧国如家，不染植党争雄之习。立朝之日虽少，所陈奏如《除诏狱》、《汰新饷》、《招无罪之流亡》、《恩义拊循以收天下泮涣之人心》、《还内廷埽除之职》、《正懦帅失律之诛》诸疏，皆切中当时利弊。一厄於魏忠贤，再厄於温体仁，终厄於马士英。

> 	而姜桂之性，介然不改，卒以首阳一饿，日月争光。在有明末叶，可称皦皦完人，非依草附木之流所可同日语矣。是集为乾隆壬申副都御史雷鋐所刊，冠以《人谱》、《学言》诸书，至第八卷乃为奏疏。然诸书本自别行，且宗周所著亦不止於此。摘录数种，殊为挂漏，今并删除。惟以奏疏以下十七卷勒为一编，而他书则仍别著录焉。

##### 《学古绪言》二十五卷（副都御史黄登贤家藏本）

> 	明娄坚撰。坚字子柔，长洲人。隆、万间贡生。早从归有光游，《明史文苑传》附载《有光传》中。称其与唐时升、程嘉燧号“练川三老”。又与时升、嘉燧及李流芳号“嘉定四先生”。然嘉燧以依附钱谦益得名，本非善士。核其所作，与三人如蒹葭倚玉，未可同称。三人之中，时升、流芳虽均得有光之传，而能融会师说，以成一家言者，又当以坚为冠。盖明之末造，太仓、历下馀焰犹张，公安、竟陵新声屡变，文章衰敝，莫甚斯时。坚以乡曲儒生，独能支拄颓澜，延古文之一脉。其文沿溯八家，而不剿袭其面貌，和平安雅，能以真朴胜人，亦可谓永嘉之末，得闻正始之音矣。王士祯《居易录》尝称其《长庆集序》，以为真古文。今观是集，大抵具有古法，不但是篇，士祯特偶举其一也。

##### 《檀园集》十二卷（安徽巡抚采进本）

> 	明李流芳撰。流芳字长蘅，嘉定人。万历丙午举人。三上公车不第。因魏忠贤乱政，遂绝意进取，筑檀园，读书其中。《明史文苑传》附见《唐时升传》中。是编凡古今体诗六卷、杂文四卷、题画跋二卷。虽才地稍弱，不能与其乡归有光等抗衡，而当天启、崇祯之时，竟陵之盛气方新，历下之余波未绝，流芳容与其间，独恪守先正之典型，步步趋趋，词归雅洁。二百馀年之中，斯亦晚秀矣。

> 	谢三宾刻《嘉定四先生集》时，流芳尚存。三宾诣视其疾，索所作，因尽出平生诗文，手自芟纂，以成斯集。三宾为作序文，亦感慨凄动。三宾字象三，鄞县人，天启乙丑进士，后官巡按御史，守莱州，颇著劳绩。掖县毛霦《平叛记》载之最详云。

##### 《忠介烬馀集》三卷（两江总督采进本）

> 	明周顺昌撰。顺昌字景文，号蓼洲，吴县人。万历癸丑进士。官至吏部文选司郎中。以忤魏忠贤，为所罗织，逮治拷掠，杀之於狱。崇祯初，追谥忠介。事迹具《明史》本传。初，顺昌被逮时，箧衍著作颇多，仓卒间为友人投火灭迹。

> 	后其子茂兰，遇片纸只字必摹而勒之石。至其孙靖，复从戚友家搜录成集，故名《烬馀》，凡三卷。一卷为纪事公移，二卷为尺牍，三卷为杂文及诗，而以《寻声谱》附焉。《寻声谱》者，当万历乙卯顺昌在闽中常以诗扇寄鹿善继。其后扇失而诗犹为马洁所记忆。崇祯甲戌，善继与洁暨孙奇逢辈录而为谱。国朝康熙间，奇逢门人汤斌，巡抚江苏，以谱贻靖，附刻集后，详见靖跋语中。顺昌气节盖世，本不以文章见长。且收拾於灰灭之馀，大抵案牍简劄随手酬应之文，非所经意。

> 	然其隐忧国事，崇尚名检，忠愤激发之气，时流露於楮墨间，尚足以廉顽立懦。

> 	区区题扇一诗，异代且珍重传之。则是集什一仅存，固未可听其湮没矣。

##### 《范文忠集》十二卷（直隶总督采进本）

> 	明范景文撰。景文有《大臣谱》，已著录。所著诗文有《味元堂疏稿》、《思仁堂存稿》、《玉静阁存稿》、《且园存稿》、《澜园存稿》、《餐冰斋诗稿》诸目。其子毓秀及其甥王孙锡等合编以为此集。景文为庄烈帝所知，入阁未五十日而都城沦破，卒能从容蹈义，大节炳然。至生平历官所至，亦多引绳切墨，持正不阿。史称其在文选时，值魏忠贤、魏广微中外用事，景文同乡，不一诣其门，亦不附东林，孤立行义而已。是其丰裁峻厉，而不肯矫激以骛名，在明季尤为希覯。今观集中《摄铨》、《副铨》诸稿所载奏议，大抵剀切详明，切中时弊。

> 	而《抚豫》、《出镇》等稿所载诸疏，於兴利除害之方，规画不遗馀力。虽遭时艰棘，弗获尽用，而经世之才，实可具觇其崖略。是又不独以义烈见重矣。

##### 《幔亭诗集》十五卷（福建巡抚采进本）

> 	明徐熥撰。熥字惟和，闽县人。万历戊午举人。负才淹蹇，肆力诗歌。

> 	大抵圭臬唐人，而不为割裂饾飣之学。卷首有《张献翼序》，称其调非偏长，体必兼擅，力追古则，尽涤时趋。又谢肇淛《五杂俎》谓其才情声调，足以伯仲高季迪，微憾古体不及。朱彝尊《静志居诗话》亦谓其七言绝原本王江宁，多情至语。审阅是集，固非尽出标榜。当明季诗道冗杂，如熥者亦可谓蝉蜕秽浊矣。

> 	王世懋《艺圃撷馀》论闽中诗人，推郑善夫为冠。熥生平喜称善夫，而卒年仅三十九，与善夫正同，亦颇可异。《明史文苑传》称“闽中诗文自林鸿、高棅后，阅百馀年，郑善夫继之。迨万历中年，曹学佺、徐<火勃>辈继起，谢肇淛、邓原岳和之，风雅复振”。不及於熥。惟《<火勃>传》中附见其名。然<火勃>以博学称，亦复工文。熥以词采著，亦未尝无学。二人固未易优劣也。

##### 《孙白谷集》六卷（江苏巡抚采进本）

> 	明孙传庭撰。传庭有《鉴劳录》，已著录。史载崇祯十一年李自成自蜀还走陕西，传庭扼诸澄城，分兵五道击之，降其骁将混天星、过天星等，朝廷恃以为屏蔽。十六年出师潼关，降其伪将四天王李养纯，擒其伪果毅将军谢君友。自成惧，谋降，贼几尽灭。乃以中旨督战，值霖雨七日，饷绝军乱致败，遂殁於阵。

> 	今证以集中《澄城报捷》诸奏疏，委曲详尽。一一相符。惟史载崇祯十二年正月戊辰，刘宇亮、孙传庭会师十八万於晋州，不敢进。考集中《官军苦战疏》内称“解真定之围，救济南之陷，出口之役又率所统镇将官兵，戮力合战”。事皆在正月戊辰之后。又《恭听处分兼沥血忱疏》内历举“正月二十七日臣勉欲先发兵驰东安扼击，而督察不从。二十九日臣勉发曹变蛟、杨国柱等兵先往，次早复约督察同往，或臣独往，而督察又力阻”云云。督察乃刘宇亮也。据此，则兵集不敢进，其责全在宇亮。传庭特为所牵掣，故《本纪》连书之耳。是亦足资考证也。

> 	此集自一卷至三卷为奏疏，卷四为杂著，卷五为诗，卷六为《内传》、《外传》。

> 	奏疏载自崇祯十年七月二十日起至十二年六月十二日止。其於十五年复起救开封，至十六年奏疏，并佚不载。殆传庭殉难，全家俱殁。其十五年以后稿本，或俱失於兵火欤。

##### 《集玉山房稿》十卷（山东巡抚采进本）

> 	明葛昕撰。昕字幼明，号龙池，德平人。官尚宝司卿。昕以荫起家，初除都督府都事。扬武侯薛鋹以贫故，几不得袭。昕力排群议，始得袭封。寻迁工部屯田司郎中，议裁惜薪司炭额百馀万，又汰厂司内官五百六十一人，祸几不测。然连三疏争之，竟如议。又争戚畹郑福滥请恤典，虽不允行，天下壮之。其风节颇侃侃不阿。其他文亦疏爽骏快，无媕妸龌龊之气，肖其为人。惟《赠孔剑峰》一序，似乎溺於左道，不类昕之所为。然昕不得其父母遗像，孔以术追写如生，故喜极而誉之。发於孝子之心，不自知其言之失，犹可以曲谅者也。是集为其子如龙等所编，凡疏一卷、赞语一卷、诗一卷、志状一卷、记录跋一卷、启一卷、书二卷、祭文一卷。

##### 《宋布衣集》三卷（直隶总督采进本）

> 	明宋登春撰。登春字应元，新河人。少能诗善画。年二十馀，即弃家远游，足迹几遍天下。晚乃依其兄子居江陵之天鹅池，因自号鹅池生。徐学谟为荆州守，深敬礼之。后学谟以尚书致政归，登春访之吴中。买舟浮钱塘，径跃入江水以死。

> 	邢侗《来禽馆集》有《吊宋叟诗序》，称“登春尝语侗，君视宋登春岂杉柏四周中人”。其生平立志如此，盖亦狂诞之士也。其诗本名《鹅池集》，文名《燕石集》，学谟尝刻之荆州。此编为康熙乙丑王培益所刊，始并诗文为一集。登春文章简质，可匹卢柟《蠛蠓集》，而奇古之趣胜之。其论诗先性情而后文词，故所作平易自然，而颇乏深意。然五言颇淡远可诵。朱彝尊《静志居诗话》以贾岛、李洞为比，亦庶几拟於其伦矣。

##### 《忠肃集》三卷（江苏巡抚采进本）

> 	明卢象昇撰。象昇字建斗，宜兴人，天启壬戌进士，官至兵部尚书。崇祯戊寅，大兵下钜鹿，象昇督师战败，殁於陈。乾隆四十一年赐谥忠肃。事迹具《明史》本传。象昇奏疏凡六集，其侄孙豪然尝汇刻别行，今未之见。此则其诗文集也，初刻於康熙戊辰，为其幼子天驭孙声谐所编，万锦雯序之。后其曾孙安节又搜罗遗墨，补葺此本。第一卷为诗三十五首、诗馀八首、传一首、墓志一首。诗馀末一首为《七夕歌》，盖古诗误编。实得诗三十六首、诗馀七首也。第二卷为记一首、书二十七首。第三卷为《明史》列传、年谱、世表。诗文皆有注，不著姓名。观所注《鹿善继传》，言及杨嗣昌死事，则非象昇自注矣。其年谱之注，题四世孙师俭作，此注殆亦出其手欤。象昇年二十三登第，洎年二十九即战斗於流寇之间，死时年仅三十九。盖未暇专力文艺，故诗古文多不入格。然读其军中家书、尺牍，忠孝悱恻，使人感动，无意为文而能文者莫加焉。虽谓之载道之文可也。杨嗣昌媢嫉怙权，挤象昇以至於死，嗣昌卒亦身败名裂。其子所作《孤儿吁天录》虽巧辨百端，公论卒不可掩，藏书家亦多不肯收录。而象昇遗集，至今留天地间。录而存之，亦圣朝敦崇风教，扶植纲常之义也。旧本题曰《忠烈集》，盖用明福王时旧谥。今既蒙特典褒荣，光垂千古，谨改题所赐新谥，昭表章之至意焉。

##### 《倪文贞集》十七卷、《续编》三卷、《奏疏》十二卷、《讲编》四卷、《诗集》二卷（浙江汪汝瑮家藏本）

> 	明倪元璐撰。元璐有《儿易内外仪》，已著录。初，元璐官翰林时，掌外制之词，文章典雅，为馆阁所宗。其门人为刻《代言选》六卷，长洲文震孟序之。

> 	崇祯丙子，以国子监祭酒归里，裒辑所作，名曰《鸿宝应本》，华亭陈子龙序之。

> 	壬午起官兵部侍郎，明年擢户部尚书。时事已亟，不复作应制文字，间取旧刻重为刊定，付其子会鼎庋藏之。乾隆壬辰，其玄孙安世复编次重刻，即此本也。元璐少师邹元标，长从刘宗周、黄道周游，均以古人相期许，而尤留心於经济。故其擘画设施，钩考兵食，皆可见诸施行，非经生空谈浮议者可比。其诗文虽不脱北地、弇州之旧格。至其《奏疏》，则详明剀切，多军国大计，兴亡治乱之所关，尤为当世所推重。然当天、崇之时，君子小人，杂遝并进，玄黄水火，恩怨相寻，大抵置君国而争门户。元璐独持论侃侃，中立不阿，故龃龉不得大用。及坏乱已极，始见委任，而已无所措其手，仅以身殉国，以忠烈传於世而已。此世所以重其人，弥重其文也。《诗集》颇多散佚，如《闻朝鲜堕一城》七言律诗一首，《同众友范姬集白下避暑湖亭》七言古诗一首，又律句“黄花古戍春难到，枯树严关雁不过”、“狞石魏公偏妩媚，轻烟吕相不糊涂”等句，皆载在施男《筇竹杖》中。集中俱未收入，盖偶未见男书欤。

##### 《凌忠介集》六卷（浙江汪汝瑮家藏本）

> 	明凌义渠撰。义渠有《湘烟录》，已著录。义渠少以制义知名，清新婉约，极为世所传诵。服官后，以清操直节受知庄烈帝，於文章不甚留意。此集凡诗四卷、文二卷，乃其友徐汧门人姜垓所校定。中间不载奏疏一门，故平生建白，如为给事中时《请原三河知县刘炜责偿饷银疏》、《论乱民焚掠巨室疏》、《论大臣箝制言路疏》、《论中枢不职疏》、《预策江东叛乱》及《请阳抚阴剿》诸疏，皆其风采之卓卓者。今并不见於本集，则编次时亦不免有所脱遗。然如《兵饷议》、《清慎勤论》诸篇，刚毅自立之象，凛然犹可概见。其《崇化论》有云：“能为逢、比者，视碎首溅血仍无异於退食委蛇。能为申生、伯奇者，视抱石雉经仍无异於问安视膳。”盖生平立志如此。卒之见危授命，克践其言，固与口孔、孟而行蹻、跖者区以别矣。

##### 《茅檐集》八卷（浙江巡抚采进本）

> 	明魏学洢撰。学洢字子敬，嘉善人，给事中大中长子也。大中忤阉被逮，学洢微服变姓名，匿定兴鹿善继家，万计营救不得。柩归之后，竟以毁卒。世称忠臣孝子萃於一门。事迹附见《明史大中传》。诸书所载，亦大概相近。然学洢尚有老母，而为无益之死，或颇疑其过中。今观集中《与潘茂庄书》曰：“追比方始，洢将就浙狱矣。”又《辞里中父老书》曰：“目今公差来捉，旦夕将死。家门倾覆，无复可言。”然则大中没后，所谓坐受杨镐、熊廷弼贿三千三百两者，所司仍追呼於家。学洢积忧积瘁於前，积痛於后，又重以阉党之威虐，数者交迫，乃无生理。非真徒以一冥不视，蹈灭性之戒。故学洢之孝在於大中被祸之日，竭力殚心，蹈危履险，出万死以冀一生。今诵其与人诸书，至性恻怛，足以感天地而动鬼神。而钱士升等作序，惟欲以陨身殉父称之，遂讳其追逮之事，浅之乎知学洢矣。其集一刊於钱棻。棻，大中门人也。再刊於其弟学濂，是为今本。学濂颓其家声，论者不能以大中之故，曲为宽假。然益见学洢之不朽，由所自立，不由於父荫也。

##### 《申忠愍诗集》六卷（直隶总督采进本）

> 	明申佳允撰。佳允字孔嘉，永平人，崇祯辛未进士，官至太仆寺丞，甲申殉流寇之难，世祖章皇帝赐谥忠愍，事迹具《明史》本传。佳允为杞县知县时，死守孤城，卒击破流寇扫地王。其经济有足称者。官考功时，以举劾公正忤温体仁降谪。及官寺丞，方出巡牧场。而李自成围京师，势可避匿，或劝之弗入，佳允流涕曰：“固知京师必不守，然吾君在焉，安危共之，何所逃避。”卒以甲申三月十二日崎岖还京，十九日死於国难。其气节亦震耀千古。是集为其子涵光所编。

### 首有《家传》，称其於诗好称李梦阳、何景明。今观所作，与何、李颇不相似。

> 	大抵直抒胸臆，如其为人，但体格尚未成就，且不免浸淫明末纤仄之习。然凛然刚正之气，足使后人起敬，不敢复以诗格绳之。言以人重，乌可没也。旧本首载孟津《王铎序》，不著年月。核其所述，盖作於崇祯初佳允官杞县时。后人重刻此集，仍录以冠首。然铎何如人，乃操笔弁冕佳允诗，今特削之，俾无为佳允辱焉。

##### 《陶庵全集》二十二卷（浙江巡抚采进本）

> 	明黄淳耀撰。淳耀有《山左笔谈》，已著录。淳耀湛深经术，刻意学古。所作科举之文，精深纯粹，一扫明季剽摹谲怪之习。而平日力敦古义，尤能以躬行实践为务，毅然不为荣利所挠。如《吾师》、《自监》诸录，皆其早年所订论学之语，趋向极其醇正，而平易可近，绝无党同伐异之风，足以见其所得之远。文章和平温厚，矩矱先民；诗亦浑雅天成，绝无懦响。於王、李、锺、谭馀派去之惟恐若浼，可谓矫然拔俗。卒之致命成仁，垂芳百世，卓然不愧其生平，可以知立言之有本矣。集为其门人陆元辅所辑，见於《明史》者十五卷。此本为文七卷、文补遗一卷、诗八卷、诗补遗一卷、《吾师录》一卷、《自监录》四卷，共二十二卷，乃后人续加增辑以行者也。

### 一百七十三 集部二十六

#### 别集类二十六△《圣祖仁皇帝御制文集》一百七十六卷谨案圣祖仁皇帝御制诗文，篇章繁富，前后共分四集，以次成编。自康熙二十二年癸亥以前为《初集》。於时方戡定九婴，削平三蘖，而念勤访落，化著观文。运筹决胜之馀，寓志艺林，所存尚四十卷。自康熙三十六年丁丑以前为《二集》。於时灵台偃伯，九译旅来，保泰持盈，励精宵旰，万几馀暇，矢咏卷阿。

> 	十四年中，复积盈五十卷。自康熙五十年辛卯以前为《三集》。於时四瀛不波，五纬咸若，欢心普洽，佑命重申，尧衢时游，舜歌庸作。珥笔而录奎章者，十四年中又积盈五十卷。皆大学士张英等所恭编也。至五十一年壬辰以后，六十一年壬寅以前，承平熙皞，栋牖松云，寿考康宁，愈游心於翰墨。而八伯徵歌之日，正百年服教之初。我世宗宪皇帝嗣践皇图，始命和硕庄亲王允禄编为《四集》三十六卷。通一百七十六卷，合为一编。迄今流布鸿都，尊藏册府。万方传诵，藉以仰窥圣学之万一。至於乾规坤矩，不可测以方圆；月采日华，不可图以藻绘。

> 	非惟仰钻所莫罄，抑亦歌颂所难名。惟有循环雒诵，尊若六经而已，莫能更赞一词也。别有《御制诗集》二十八卷，乃高士奇等所校刊。恭检篇目，皆已编入《文集》，次第亦无所更易。故今未敢复缮，惟附著分合之缘起，俾来兹有考焉。

##### 《世宗宪皇帝御制文集》三十卷谨案《世宗宪皇帝御制文集》凡文二十卷、诗十卷。文分十三体。诗则前七卷曰《雍邸集》，皆康熙壬寅以前作；后三卷曰《四宜堂集》，则御极以后作也。

> 	钦惟世宗宪皇帝神资天授，圣孝性成。当圣祖仁皇帝时，景命先归，九龄预与，承眷顾者独深。故问视宫闱，殆无虚日。而晨昏馀暇，复覃精图籍，研悦文章，汲古之勤，为儒生之所不及。迨乎握符合契，应运龙飞，宵旰励精，心营四海。

> 	紫宫之所规画，黼座之所咨询者，天下臣庶，虽不能一一悉窥。至於朱批谕旨至三百六十卷，上谕内阁至一百五十九卷，上谕八旗及上谕旗务议覆、谕行旗务议奏至四十八卷，则剞劂梨枣，共见共闻。仰计十三年中，固无日不亲御丹毫，畴咨庶政。而寄情翰墨，遂炳然与典诰雅颂辉映后先。盖体协健行，心怀无逸，精明强固之气，举措万化而有馀。故旁涉词章，尤足以陶铸百氏，如元化运转，时行物生，而二曜、五纬、三垣列缩，自然成在天之文也，岂非摄提、合雒以来，超轶三五之至圣哉。

##### 《御制乐善堂文集定本》三十卷乾隆二十三年，协办大学士户部尚书蒋溥等奉敕重编。钦惟我皇上圣聪夙擅，道岸先登，学海词源，苞涵富有，昔当睿养，即擅生知。雍正庚戌之秋，尝订《乐善堂文钞》十四卷。乾隆丁巳，取《文钞》所载存十之三，益以雍正乙卯以前续著十之七，汇为《乐善堂文集》，颁示海内。词林艺圃，弦诵相闻。至是，以初刻卷帙稍繁，复指授溥等，校阅删定，并省去制义一卷，定为此本。伏考今之制义，即宋之经义也，刘安节等皆载入《别集》。吕祖谦选《宋文鉴》，亦载入《总集》。初刻兼录制义，盖沿古例，而我皇上区分体裁，昭垂矩矱，俾共知古文、时文之分。睿鉴精深，逾安节、祖谦等之所见不啻万倍。又考周必大所较《欧阳修集》，多至一百五十三卷，而修自定《居士集》原本乃止五十卷。《文献通考》引叶適之言，称其每篇阅至数十过，有累日去取未决者。所撰《集古录跋尾》，集本视真迹亦多所追改。我皇上奎章藻耀，笼括古今，逾修亦何啻万倍，而釐定旧制，必审必精，圣意之谨严乃与修相近。天怀冲挹，尤亘古之所无矣。

> 	《易》曰“日新之谓盛德”，又曰“日进无疆”。臣等伏读斯编，仰见谦抑之渊衷，信圣寿弥高，而圣学弥进，良有由也。

##### 《御制文初集》三十卷、《二集》四十四卷谨案《御制文初集》三十卷，凡五百七十馀篇，为十九门。《二集》四十四卷，凡四百一十馀篇，为二十三门。门各以岁月为次。皆万几馀暇，亲御丹素所成。其诰敕碑记之属，词臣恭拟代言者不与焉。伏考三古以来，帝王著作散见诸子百家者，大抵有韵之语为多，如黄帝《巾机铭》，唐尧《神人畅》，虞舜《南风诗》、《卿云歌》，禹《玉牒词》，汤《铸鼎繇》以及武王《丹书之戒》，成王《紫庭之操》。古籍所传，不可缕举，皆诗之类也。其以文传者则殊不多见。

> 	《吕览》记神农之教，《鬻子》记颛顼以下修政之语（案诸语今本《鬻子》不载，见贾谊《新书》所引），或出追记，或出依托，未必亲所撰录也。两汉以后，诸帝王惟梁武帝有诗赋集，又有文集，其馀亦无有专以文传者。然武帝文集不过十卷，未为甚富。且六朝轻艳之词，亦未能阐圣贤之奥，媲典谟之体也。惟我皇上心契道源，学蒐文海，题咏繁富，亘古所无。而古体散文亦迥超艺苑。凡阐明义理之作，多濂、洛、关、闽所未窥；考证辨订之篇，多马、郑、孔、贾所未及。

> 	明政体之得失，则义深乎训诰；示世教之劝惩，则理准乎《春秋》。至於体裁尽善，华实酌中，则贾、董、崔、蔡以还，韩、柳、欧、曾以上，号为作者，无不包罗，岂特列朝帝王之所无。臣等上下千年，编摩四库，所谓词坛巨擘者，屈指而计，亦孰能希圣制之万一哉。

##### 《御制诗初集》四十八卷、《二集》一百卷、《三集》一百十二卷、《四集》一百十二卷谨案《御制诗集》三百七十二卷，皆合古今体诗编年为次。已刻者凡四集。

> 	自乾隆元年丙辰至乾隆十二年丁卯，计诗四千一百五十馀首，编为《初集》四十四卷、《目录》四卷；自乾隆十三年戊辰至乾隆二十四年己卯，计诗八千四百七十馀首，编为《二集》九十四卷、《目录》六卷，并大学士蒋溥所校刊。自乾隆二十五年庚辰至乾隆三十六年辛卯，计诗一万一千六百二十馀首，编为《三集》一百卷、《目录》十二卷，则大学士于敏中所校刊。自乾隆三十七年壬辰至乾隆四十八年癸卯，计诗九千七百馀首，编为《四集》一百卷、《目录》十二卷，则协办大学士尚书梁国治、侍郎董诰所校刊也。统合三万三千九百五十馀首。甲辰以后，未剞劂宣布者尚不知其数焉。自今以往，亿万斯年，更不知其数焉。自古吟咏之富，未有过於我皇上者。盖自抚临六幕，宰制万几，勤民莅政之馀，紫殿凝神，别无嗜好，惟以观书乙夜，悦性怡情。是以圣学通微，睿思契妙，天机所到，造化生心。如云霞之丽天，变化不穷，而形容意态，无一相复；如江河之纪地，流行不息，而波澜湍折，无一相同；如二气之育物，生化不已，而耳目口鼻无一相类。故从心所欲，动合自然。染翰擘笺，顷刻辄数十首。侍臣授简，吮墨沉思，前韵未赓，新题已作，丹毫宣示，日以为常。四十八年之中，卷帙如是之浩博，职是故也。若夫有举必书，可以注起居；随事寓教，可以观政事。圣人之德、圣人之功与圣人之心，无不可伏读而见之，尤独探尼山删定之旨，非雕章绘句者所知矣。考帝王有集始於汉武帝，然止二卷。魏晋至唐御撰诗文惟唐高宗《大帝集》多至八十六卷。今所存者亦大抵皆纂组之词，其於圣制，固犹培塿之望华嵩。至王应麟《玉海》载《宋太宗御集》三百卷、《真宗御集》亦三百卷、《仁宗御集》一百卷。观其《目录》，皆凑合杂纂书籍，以充卷帙，其数既已不确。又惟《真宗集》称镂版，然宋人书目皆不著录，是未宣布也。太宗、仁宗集则并藏於禁中，不以示人。宋人诗话、说部所称述者，太宗诗仅传二首，真宗诗仅传七首，仁宗仅传二首，亦不甚工。岂如御制诸集开雕摹印，昭布寰瀛，文采焕於星汉，苞涵富於山海，为有目所共睹也哉。

##### 《梅村集》四十卷（通行本）

> 	国朝吴伟业撰。伟业有《绥寇纪略》，已著录。此集凡诗十八卷、诗馀二卷、文二十卷。其少作大抵才华艳发，吐纳风流，有藻思绮合、清丽芊眠之致。及乎遭逢丧乱，阅历兴亡，激楚苍凉，风骨弥为遒上。暮年萧瑟，论者以庾信方之。

> 	其中歌行一体，尤所擅长。格律本乎四杰，而情韵为深；叙述类乎香山，而风华为胜。韵协宫商，感均顽艳，一时尤称绝调。其流播词林，仰邀睿赏，非偶然也。

> 	至於以其馀技度曲倚声，亦复接迹屯田，嗣音淮海。王士祯诗称“白发填词吴祭酒”，亦非虚美。惟古文每参以俪偶，既异齐、梁，又非唐、宋，殊乖正格。黄宗羲尝称《梅村集》中《张南垣》、《柳敬亭》二传，张言其艺而合於道，柳言其参宁南军事，比之鲁仲连之排难解纷。此等处皆失轻重，为倒却文章家架子。

> 	其纠弹颇当。盖词人之作散文，犹道学之作韵语，虽强为学步，本质终存也。然少陵诗冠千古，而无韵之文率不可读。人各有能有不能，固不必一一求全矣。

##### 《汤子遗书》十卷、附录一卷（河南巡抚采进本）

> 	国朝汤斌撰。斌有《洛学编》，已著录。斌在国初，与陆陇其俱号醇儒。陇其之学，笃守程、朱，其攻击陆、王，不遗馀力。斌之学源出容城孙奇逢，其根柢在姚江，而能持新安、金谿之平。大旨主於刻励实行，以讲求实用，无王学杳冥放荡之弊。故二人异趣而同归。今集中所载语录，可以见其所得力。又斌虽平生讲学，而康熙己未召试，实以词科入翰林。故集中诗赋杂文，亦皆彬彬典雅，无村塾鄙俚之气。至其奏议诸篇，规画周密，条析详明，尤昭昭在人耳目者矣。

> 	盖其著述之富虽不及陆陇其，而有体有用，则斌尤通达於治体云。

##### 《兼济堂文集》二十卷（直隶总督采进本）

> 	国朝魏裔介撰。裔介有《孝经注义》。已著录。是编奏疏三卷，序六卷，书牍二卷，传志二卷，祭文、论二卷，杂著二卷，乐府、古今体诗三卷，附《年谱》一卷。其平生著述，刻於江南者，有《兼济堂集》十四卷；刻於荆南者，有《兼济堂集》二十四卷；刻於京师者，有《文选二集》上、下二编，《昆林小品》上、下二编，《昆林外集》一编，《奏疏尺牍存馀》七卷。其刻於林下者，有《文选》十卷，《屿舫近草》五卷、《诗集》七卷、《樗林三笔》五卷。此集乃詹明章裒辑诸本，简汰繁冗，合刊为一编者也。裔介立朝，颇著风节。其所陈奏，多关国家大体。诗文醇雅，亦不失为儒者之言。虽不以词章名一世，而以介於国初作者之间，固无忝焉。

##### 《学馀堂文集》二十八卷、《诗集》五十卷、《外集》二卷（江苏周厚堉家藏本）

> 	国朝施闰章撰。闰章有《矩斋杂记》，已著录。王士祯选《感旧》、《山木》二集，所录闰章诗最多，又取其五言近体八十二联，为摘句图，见所撰《池北偶谈》中。闰章尝语士祯门人洪昇曰：“尔师诗如华严楼阁，弹指即见。吾诗如作室者，瓴甓木石，一一就平地筑起。”士祯亦记於《居易录》。平心而论，士祯诗自然高妙，固非闰章所及，而末学沿其馀波，多成虚响。以讲学譬之，王所造如陆，施所造如朱。陆天分独高，自能超悟，非拘守绳墨者所及；朱则笃实操修，由积学而渐进。然陆学惟陆能为之，杨简以下，一传而为禅矣。朱学数传以后，尚有典型。则虚悟、实修之别也。闰章所论，或亦微有所讽，寓规於颂欤。其《蠖斋诗话》有曰：“山谷言近世少年，不肯深治经史，徒取给於诗，故致远则泥。此最为诗人针砭。诗如其人，不可不慎。浮华者浪子，叫号者粗人。窘瘠者浅，痴肥者俗。风云月露，铺张满眼，识者见之，直一叶空纸耳。故曰君子以言有物。”观其持论，其宗旨可见矣。古文亦摹仿欧、曾，不失矩度。然视其诗品，则少亚。魏禧为作集序，乃置其诗而盛许其文，非笃论也。《外集》二卷，一为《砚林拾遗》，乃奉使广东时记所见端溪石品；一为《试院冰渊》，则历年典试序文及条约。今附存之。又有《别集》四卷，其二卷为《蠖斋诗话》，二卷为《矩斋杂记》。《诗话》别择未精，瑕瑜参半。《杂记》颇涉神怪，尤为小说家言。今析出别存其目，兹不具录焉。

##### 《忠贞集》十卷（浙江巡抚采进本）

> 	国朝范承谟撰。承谟字觐公，号螺山，镶黄旗汉军，大学士文程子也。初充侍卫。顺治辛卯诏八旗子弟均得应试，遂以是科中式举人。次年壬辰成进士。改庶吉士，授弘文院编修。官至浙闽总督。康熙壬子，逆藩耿精忠叛，承谟抗节死，赐谥忠贞。所作《画壁诗》，石门吴震方尝刻之《说铃》中，为世传诵。是编乃其全集，为清苑刘可书所编。首谕祭文、御制碑文、御题祠额，附以《家传》及《祠堂记》，共为一卷。次《抚浙奏议》一卷，次《督闽奏议》一卷，次《吾庐存稿》一卷，次《百苦吟》一卷，次《画壁遗稿》一卷，次杂著一卷，次附录题跋哀挽诗文三卷。康熙五十七年，其子时崇以《画壁遗稿》进呈，圣祖仁皇帝亲制序文，褒扬忠烈。宸章下贲，光逮幽泉。今谨敬录冠集端，用示我国家扶植纲常，风励臣节之至意。至承谟所上奏议，大都明白敷畅，多有关国计之言。诗文直抒胸臆，慷慨激昂，嚼龈裂眦之状，至今犹可以想见。文以人重，承谟之谓矣。

##### 《林蕙堂集》二十六卷（浙江巡抚采进本）

> 	国朝吴绮撰。绮有《岭南风物记》，已著录。王方岐作《绮小传》，称所著有《亭皋集》、《艺香词》、《林蕙堂文集》诸编。绮没之后，其子寿潜蒐访遗稿，合而编之。此本一卷至十二卷为四六，即所谓《林蕙堂集》也；十三卷至二十二卷为诗，即所谓《亭皋集》也；二十三卷至二十五卷为诗馀，即所谓《艺香词》也；二十六卷则以所作南曲附焉，国初以四六名者，推绮及宜兴陈维崧二人，均原出徐、庾。维崧泛滥於初唐四杰，以雄博见长；绮则出入於《樊南》诸集，以秀逸擅胜。章藻功与友人论四六书曰：“吴园次班香宋艳，接仅短兵；陈其年陆海潘江，末犹强弩。”其论颇公。然异曲同工，未易定其甲乙。其诗才华富艳，瓣香在玉溪、樊川之间。诗馀亦颇擅名，有“红豆词人”之号。以所作有“把酒嘱东风，种出双红豆”句也。所作院本，如《啸秋风》、《绣平原》之类，当时多被管弦。以各有别本单行，故仅以散曲九阕缀之集末。统而观之，鸿篇钜制，固未足抗迹古人，而跌宕风流，亦可谓一时才士矣。

##### 《精华录》十卷（山东巡抚采进本）

> 	国朝王士祯撰。士祯有《古欢录》，已著录。其诗初刻有《落笺堂集》，皆少作也。又有《阮亭诗》及《过江》、《入吴》、《白门》前后诸集，后删并为《渔洋前集》，而诸集皆佚。嗣有《渔洋续集》、《蚕尾集》、《续集》、《后集》、《南海集》、《雍益集》诸刻。是编又删掇诸集，合为一帙，相传士祯所手定。其子启汧跋语称，门人曹禾、盛符升仿任渊山谷《精华录》之例，钞为此录者，盖托词也。士祯谈诗，大抵源出严羽，以神韵为宗。其在扬州作《论诗》绝句三十首，前二十八首皆品藻古人，末二首为士祯自述。其一曰：“曾听巴渝里社词，三闾哀怨此中遗。诗情合在空舲峡，冷雁哀猿和竹枝。”平生大指，具在是矣。当康熙中，其声望奔走天下。凡刊刻诗集，无不称“渔洋山人评点”者，无不冠以渔洋山人序者。下至委巷小说，如《聊斋志异》之类，士祯偶批数语於行间，亦大书“王阮亭先生鉴定”一行，弁於卷首，刊诸梨枣以为荣。惟吴乔窃目为清秀李于鳞（见《谈龙录》）。汪琬亦戒人勿效其喜用僻事新字（见士祯自作《居易录》）。而赵执信作《谈龙录》，排诋尤甚。平心而论，当我朝开国之初，人皆厌明代王、李之肤廓，锺、谭之纤仄，於是谈诗者竞尚宋、元。既而宋诗质直，流为有韵之语录；元诗缛艳，流为对句之小词。於是士祯等以清新俊逸之才，范水模山，批风抹月，倡天下以“不著一字尽得风流”之说，天下遂翕然应之。然所称者盛唐，而古体惟宗王、孟，上及於谢朓而止。较以《十九首》之惊心动魄，一字千金，则有天工人巧之分矣。近体多近钱、郎，上及乎李颀而止。

> 	律以杜甫之忠厚缠绵，沉郁顿挫，则有浮声切响之异矣。故国朝之有士祯，亦如宋有苏轼、元有虞集、明有高启，而尊之者必跻诸古人之上。激而反唇，异论遂渐生焉。此传其说者之过，非士祯之过也。是录具存，其造诣浅深，可以覆案。

> 	一切党同伐异之见，置之不议可矣。

##### 《尧峰文钞》五十卷（内府藏本）

> 	国朝汪琬撰。琬字苕文，号钝翁，晚居尧峰，因以自号，长洲人。顺治乙未进士。由户部主事升刑部郎中。降补北城兵马司指挥，再升户部主事。康熙己未，召试博学鸿词，授翰林院编修。初，琬自裒其文为《钝翁类稿》六十二卷、《续稿》五十六卷。晚年又手自删汰，定为此编。其门人侯官林佶为手写而刊之。古文一脉，自明代肤滥於七子，纤佻於三袁，至启、祯而极敝。国初风气还淳，一时学者始复讲唐、宋以来之矩矱。而琬与宁都魏禧、商邱侯方域称为最工，宋荦尝合刻其文以行世。然禧才杂纵横，未归于纯粹。方域体兼华藻，稍涉于浮夸。

> 	惟琬学术既深，轨辙复正，其言大抵原本六经，与二家迥别。其气体浩瀚，疏通畅达，颇近南宋诸家，蹊径亦略不同。庐陵、南丰固未易言，要之接迹唐、归，无愧色也。琬性狷急，动见人过，交游罕善其终者。又好诋诃，见文章必摘其瑕颣，故恒不满人，亦恒不满於人。与王士祯为同年，后举博学鸿词时，乃与士祯相忤。其诗有“区区誓墓心，岂为一怀祖”句。以王述比士祯，士祯载之於《居易录》中。又与阎若璩议礼相诟，若璩载之《潜邱劄记》中。皆为世口实。然从来势相轧者必其力相敌。不相敌则弱者不敢，强者不屑，不至於互相排击。否则必有先败者，亦不能久相支拄。士祯词章名一世，不与他人角，而所与角者惟赵执信及琬。若璩博洽亦名一世，不与他人角，而所与角者惟顾炎武及琬。则琬之文章学问，可略见矣。

##### 《午亭文编》五十卷（山西巡抚采进本）

> 	国朝陈廷敬撰。廷敬字子端，号说岩，泽州人，顺治戊戌进士，改庶吉士，授检讨。本名敬，以是科有两陈敬，因奉旨增“廷”字。官至大学士，谥文贞。

> 	尝著《尊闻堂集》八十卷。晚年手定为此编，其门人林佶缮写付雕。廷敬有午亭山村在阳城，因《水经注》载沁水迳午壁亭而名，因以名集。凡诗二十卷、杂著四卷、经解四卷、奏疏序记及各体文共二十卷、《杜律诗话》二卷。廷敬论诗宗杜甫，不为流连光景之词，颇不与王士祯相合，而士祯甚奇其诗。所为古文，虽汪琬性好排诋，论文少所许可，亦甚重之。生平回翔馆阁，遭际昌期，出入禁闼几四十年。值文运昌隆之日，从容载笔，典司文章。虽不似王士祯笼罩群才，广於结纳，而文章宿老，人望所归，燕、许大手，海内无异词焉。亦可谓和声以鸣盛者矣。卷首有廷敬《自序》，谓於汪、王不苟雷同。然蹊迳虽殊，而分途并骛，实能各自成家。其不肯步趋二人者，乃所以能方驾二人欤。此固非依门傍户，假借声誉者所知也。

##### 《读书斋偶存稿》四卷（江苏巡抚采进本）

> 	国朝叶方蔼撰。方蔼字子吉，号讱菴，昆山人，顺治己亥进士，官翰林院学士，兼礼部侍郎，加礼部尚书衔，卒谥文敏。方蔼释褐后，即以文章受知世祖章皇帝。其《授学士述怀诗》所云“敢道齐贤留异日，屡称苏轼是奇才”，记是事也。后复蒙圣祖仁皇帝召入内廷，矢音赓唱，歌咏昇平，故其诗格亦进而益上。

> 	未遇时尝著有《觚斋集》，得第后弃不复存。此本皆在朝及告归时所作，不分体，不编年，疑为方蔼所自定。故篇什虽少，而一一皆其菁华。《王原祁序》称“方蔼诗宗苏、陆，文宗眉山。生平服膺王士祯之诗、汪琬之文，实兼有二家之长”云云。今是稿不及杂文，而诗则诸体具备。虽未及士祯之秀骨天成，而和雅舂容，沨沨乎盛世之音，与士祯亦各擅其长焉。

##### 《松桂堂全集》三十七卷、《延露词》三卷、《南氵往集》三卷（江苏巡抚采进本）

> 	国朝彭孙遹撰。孙遹字骏孙，自号羡门生，海盐人，顺治己亥进士，官中书舍人。康熙己未，举博学鸿词，召试擢第一，授编修。历官吏部侍郎，兼翰林院学士。洪惟我圣祖仁皇帝武功耆定，六幕大同。黼黻昇平，右文稽古。旁求俊乂，肇举制科。於时景运方隆，人文蔚起。怀才抱艺之士，云蒸鳞集，咸诣金门。司校阅者虽有李霨、杜臻、叶方蔼、冯溥四人，而甲乙次第，皆禀睿裁。如王士祯《池北偶谈》所记、施闰章《省耕诗》中误书“旗”字为“旂”字，诏降置次等一事。仰见睿鉴精详，不遗纤芥。故得人之盛，今古罕俦。而孙遹遭际昌期，实冠是选。文章声价，纸贵一时。今观是集，才学富赡，词采清华。馆阁诸作，尤瑰玮绝特。知其独邀甄拔，领袖群才，不偶然也。孙遹所著《南氵往集》、《香奁倡和集》、《金粟词》、《延露词》，俱先有刊本，惟全集未刊。孙遹没后五十年，至乾隆癸亥，其孙景曾始为开雕，并以旧刊《南氵往集》、《延露词》附录於后云。

##### 《曝书亭集》八十卷、《附录》一卷（通行本）

> 	国朝朱彝尊撰。彝尊有《日下旧闻》，已著录。此集凡赋一卷、诗二十二卷，皆编年为次。始於顺治乙酉，迄於康熙己丑，凡六十五年之作。其纪年皆用《尔雅》岁阳岁阴之名，从古例也。词七卷，曰《江湖载酒集》，曰《茶烟阁体物集》，曰《蕃锦集》。杂文五十卷，分二十六体。附录《叶儿乐府》一卷，则所作小令也。彝尊未入翰林时，尝编其行稿为《竹垞文类》。王士祯为作序，极称其《永嘉诗》中《南亭》、《西射堂》、《孤屿》、《瞿溪》诸篇。然是时仅规橅王、孟，未尽所长。至其中岁以还，则学问愈博，风骨愈壮，长篇险韵，出奇无穷。

> 	赵执信《谈龙录》论国朝之诗，以彝尊及王士祯为大家。谓王之才高，而学足以副之；朱之学博，而才足以运之。及论其失，则曰朱贪多，王爱好。亦公论也。

> 	惟暮年老笔纵横，天真烂漫，惟意所造，颇乏翦裁。然晚景颓唐，杜陵不免，亦不能苛论彝尊矣。至所作古文，率皆渊雅。良由茹涵既富，故根柢盘深。其题跋诸作，订讹辨异，本本元元，实跨黄伯思、楼钥之上。盖以诗而论，与王士祯分途各骛，未定孰先；以文而论，则《渔洋文略》固不免瞠乎后耳。惟原本有《风怀二百韵诗》及《静志居琴趣长短句》，皆流宕艳冶，不止陶潜之《赋闲情》。

> 	夫绮语难除，词人常态。然韩偓《香奁集》别有篇帙，不入《内翰集》中。良以文章各有体裁，编录亦各有义例。溷而一之，则自秽其书。今并刊除，庶不乖风雅之正焉。

##### 《政书》八卷（山西巡抚采进本）

> 	国朝于成龙撰。成龙有《于山奏牍》，已著录。是集皆其历仕所纪，曰《罗城书》，令罗城时稿也；曰《合州书》，知合州时稿也；曰《武昌书》，同知黄州署武昌府时稿也；曰《黄州书》，知黄州府时稿也；曰《八闽书》，历任福建监司时稿也；曰《畿辅书》，巡抚直隶时稿也；曰《两江书》，总督两江时稿也。

> 	任监司以前，皆申详、条议、札檄、诫谕之作；任巡抚以后，始列奏疏。共七卷。

> 	其第八卷曰《吟咏书》，则其所作各体诗，并以文六首附於后。成龙以清节著名，而自起家令牧，至两膺节钺，安民戢盗诸政绩，亦皆绰有成算。其经济颇有足传。

> 	今观是书，其平生规画，犹可见其本末也。

##### 《愚菴小集》十五卷（庶吉士祝堃家藏本）

> 	国朝朱鹤龄撰。鹤龄有《尚书埤传》，已著录。此集凡赋一卷、诸体诗五卷、杂著文九卷，末附《传家质言十三则》。鹤龄始专力於词赋，自顾炎武勖以本原之学，始研思经义，於汉、唐注疏皆能爬梳抉摘，独出心裁。故所作文章，亦悉能典雅醇实，不蹈剽窃摹拟之习。其《邶鄘卫三国》、《禹贡三江》、《震泽》、《太湖》、《嶓冢》、《汉源》诸辨，多有裨於考证。尝笺注杜甫、李商隐诗集。

> 	故所作韵语，颇出入二家之间，而寄兴清远，能不自掩其神韵。与钱谦益为同郡，初亦以其词场宿老，颇与倡酬。既而见其首鼠两端，居心反覆，薄其为人，遂与之绝。所作《元裕之集后》一篇，称“裕之举金进士，历官左司员外郎。及金亡不仕，隐居秀容，诗文无一语指斥者。裕之於元，既足践其土，口茹其毛，即无反詈之理。非独免咎，亦谊当然。乃今之讪辞诋语，曾不少避，若欲掩其失身之事，以诳国人者，非徒誖也，其愚亦甚”云云。其言盖隐指谦益辈而发，尤可谓能知大义者矣。

##### 《抱犊山房集》六卷（江苏巡抚采进本）

> 	国朝嵇永仁撰。永仁字留山，别号抱犊山农，无锡人。康熙十三年耿精忠作乱，永仁在总督范承谟幕，同被拘系。承谟遇害，永仁亦死难。四十七年，追赠国子监助教。是集前三卷，曰《吉吉吟》，曰《百苦吟》，皆其陷狱时与承谟及同难诸人唱和诗；曰《和泪谱》，则为同难诸人所作小传也。第四卷曰《葭秋集》、第五卷曰《竹林集》，乃其旧刻。第六卷附录同难会稽王龙光、华亭沈天成二人之诗文。雍正中，其子曾筠编次付梓，并以诰敕及谕祭文等弁於卷首。永仁以诸生佐幕，尚未授官，而抗节殒身，义不从逆，可以愧刘秉政等於九泉。（案逆藩耿精忠叛时，刘秉政以巡抚降贼。）其所为诗文，皆缕述当时实事。狱中不得笔墨，以炭屑画於四壁。闽人重其人品，录而传之，得存於世。今诵其词，奕奕然犹有生气。与承谟画壁诸诗，同为忠臣孝子之言，争光日月，不但以文章论矣。

##### 《文端集》四十六卷（通政司使张若渟家藏本）

> 	国朝张英撰。英有《易经衷论》，已著录。此乃其诗文全集，凡《存诚堂应制诗》四卷、《存诚堂诗集》二十五卷、《笃素堂诗集》七卷、《笃素堂文集》十卷。英遭际昌辰，仰蒙圣祖仁皇帝擢侍讲幄，入直禁廷，簪笔雍容，极儒臣之荣遇。矢音赓唱，篇什最多。其间鼓吹昇平，黼黻廊庙，无不典雅和平。至於言情赋景之作，又多清微淡远，抒写性灵。台阁、山林二体，古难兼擅，英乃兼而有之。其散体诸文称心而出，不事粉饰，虽未能直追古人，而原本经术，词旨温厚，亦无忝於作者焉。

##### 《西河文集》一百七十九卷（浙江巡抚采进本）

> 	国朝毛奇龄撰。奇龄著述之富，甲於近代。没后其门人子侄编为《西河合集》，分《经集》、《史集》、《文集》、《杂著》四部，凡四百馀卷。其《史问》以奇龄有遗命，不付剞劂，语见《经问》第五卷“景泰帝”条下。馀亦不尽行於世。

> 	此本为康熙庚子其门人蒋枢所编，但分《经集》、《文集》二部。《经集》自《仲氏易》以下凡五十种，已别著录。《文集》凡二百三十四卷，而《策问》一卷、《表》一卷、《集课记》一卷、《续哀江南赋》一卷、《拟广博词连珠词》一卷，皆有录无书。其中如《王文成传》本二卷、《制科杂录》一卷、《后观石录》一卷、《越语肯綮录》一卷、《何御史孝子祠主复位录》一卷、《湘湖水利志》三卷、《萧山县志刊误》三卷、《杭志三诘三误辨》一卷、《天问补注》一卷、《胜朝彤史拾遗记》六卷、《武宗外纪》一卷、《后鉴录》七卷、《韵学要指》十一卷、《诗话》八卷、《词话》二卷，外附《徐都讲诗》一卷，本各自为书。今亦分载於各部。其当编於集部者，实文一百一十九卷、诗五十三卷、词七卷，统计一百七十九卷。奇龄之文，纵横博辨，傲睨一世，与其经说相表里，不古不今，自成一格，不可以绳尺求之，然议论多所发明，亦不可废。其诗又次於文，不免伤於猥杂，而要亦我用我法，不屑随人步趋者，以馀事观之可矣。

##### 《陈检讨四六》二十卷（庶吉士祝堃家藏本）

> 	国朝陈维崧撰。程师恭注。维崧有《两晋南北史集珍》，已著录。国朝以四六名者，初有维崧及吴绮，次则章藻功《思绮堂集》亦颇见称於世。然绮才地稍弱於维崧，藻功欲以新巧胜二家，又遁为别调。譬诸明代之诗，维崧导源於庾信，气脉雄厚如李梦阳之学杜。绮追步於李商隐，风格雅秀，如何景明之近中唐。藻功刻意雕镌，纯为宋格，则三袁、锺、谭之流亚。平心而论，要当以维崧为冠，徒以传诵者太广，摹拟者太众，论者遂以肤廓为疑，如明代之诟北地，实则才力富健，风骨浑成，在诸家之中，独不失六朝、四杰之旧格。要不能以挦撦玉溪，归咎於三十六体也。师恭此注，成於康熙癸酉。王士祯《古夫于亭杂录》曰：“昔人云：‘一人知己，可以不恨。’故友阳羡陈其年，诸生时老於场屋，小试亦多不利。己未博学鸿词之举，以诗赋入翰林。不数年病卒京师。及殁，而其乡人蒋京少景祁刻其遗集，无只字遗失。皖人程叔才师恭又注释其四六文字，以行於世。此世人不能得之子孙者，而一以桑梓后进，一以平生未面之人，而收拾护惜其文章如此”云云。其推奖师恭颇至。然师恭所注，往往失其本旨。如《铜雀瓦赋》“弹棋爱子”句，自用曹丕巾角弹棋事，而但引《艺经》注弹棋引陆机《吊魏武帝文》注；“爱子傅粉佳儿”句，自用曹植傅粉对邯郸淳事，而引《魏志》武帝欲以何晏为子及文帝疑晏傅粉事，皆似是而非。又如《述祖德赋》“况彼鲤庭”句，自用杨汝士桃李新阴在鲤庭事，而但引《论语》伯鱼事；《憺园赋》“双丁讵拟”句，自用梁武帝《赐到溉诗》“汉世重双丁”语，而但引《文士传》丁仪兄弟事，皆知其一，不知其二。至於《毛贞女堕楼诗序》“空空实下天之状”句，自用李斯奏秦始皇“凿之空空如下天状”语，而补注引《剑侠传》“妙手空空儿”，尤为乖谬。如是之类，不一而足。且任渊、史容注《黄庭坚集》，於作诗本事及年月俱一一详核，故为善本。师恭去维崧最近，文中事实缘起，可以考知。如《璿玑玉衡赋序》之“乌空楚幕，鹃去巴江”句，因圣祖召试博学鸿词在己未岁，正平定湖广、四川之后，故维崧云云。师恭不注其故，则突入此语，是何文义哉。特以四六之文，非注难明，而师恭捃摭故实，尚有足资考证者，故并存之，以备参稽焉。

##### 《莲洋诗钞》十卷（两江总督采进本）

> 	国朝吴雯撰。雯字天章，本辽阳人。顺治六年，其父允升任蒲州学政，卒於官。雯兄弟孤弱，不能归，遂寄籍於蒲州。康熙己未，荐举博学鸿词，不中选。

> 	其卒也，刑部尚书王士祯为志墓，称初见其诗，有“泉绕汉祠外，雪明秦树根”，“浓云湿西岭，春泥沾条桑”，“至今尧峰上，犹见尧时日”诸句，吟讽不绝於口。所作《居易录》中，又亟称雯《西城别墅》诸篇。赵执信《怀旧诗序》亦称雯拙於时艺，困踬场屋，体貌粗丑，衣冠垢敝，或经岁不盥浴，人咸笑之。然诗才特超妙。其诗一刻於吴中，再刻於都下，三刻於津门。后士祯为删定，存千馀首，亦见墓志中。因雯没之后，未及刊行。故《怀旧诗序》曰“莲洋卒后，阮翁为作墓志，且删定其集，迄今将二十年，未行於世。意其时阮翁耄而多忘，未几遂亡，未及归诸吴氏也。池北书库散失殆尽，莲洋集从可知矣”云云。然其集实已归吴氏。乾隆辛未，汾阳刘组曾裒其全稿刻之，又以士祯所评者别刊一小册并行。越十三年甲申，蒲州府同知山东孙谔始从雯侄敦厚得士祯所定原本，简汰重刊，详载士祯之评，并以刘本所遗者补刻於后，以所见墨迹补之。其士祯所删而刘本误刻者，咸为汰去。凡得古诗二卷、近体五卷、补遗一卷、诗馀一卷、文一卷，冠以墓志，而附以同时唱和题咏之作，即此本也。雯天才雄骏，其诗有其乡人元好问之遗风。惟熟於梵典，好拉杂堆砌释氏故实，是其所短。刘本无所别择，故颇伤冗滥。此本沿新城之派，又以神韵婉约为宗，一切激昂沉著之作，多见屏斥。反似邻於清弱，亦不足尽其所长。然终较刘本为简洁，故置彼录此。惟雯诗本足自传，不籍士祯之评为轻重，而刊此本者牵於俗见，务引士祯以重雯。所载士祯评语，繁碎特甚。如《题汪如轮看剑图诗》下附记云：“原本评语‘奇作’二字似阮亭先生笔迹，‘胸有造化’四字非阮亭先生笔迹，刻本并作一处，误。”

> 	又如《城曲眺望诗》下附记原本题下有“墨笔评刘长卿之诗也，不知何人评，阮亭先生改作似刘长卿”云云。此亦何关宏旨，而字句异同乃如是。其考证今悉删除，以廓清耳目焉。

##### 《张文贞集》十二卷（江苏巡抚采进本）

> 	国朝张玉书撰。玉书字素存，丹徒人，顺治辛丑进士，选庶吉士，官至大学士，谥文贞。是集有《储大文序》，不分卷帙，亦无目录。其缮写格纸版心皆有“松荫堂”字，盖其家藏抄本编辑未成者也。首为赋二篇，次为颂三篇、表三篇、笺六篇、疏二十篇、议一篇、书一篇、考一篇、说一篇、序二十八篇、跋一篇、记九篇、纪事十篇、传一篇、赞二篇、策问十二篇、纪功碑二篇、墓碑六篇、神道碑四篇、墓志铭三十二篇。大抵皆舂容典雅，沨沨乎盛世之音。其《拖诺山》、《狼居胥山》二碑叙述圣武神功，皆为详赡，足以昭示万世。其《纪平定江南事》、《纪灭闯献二贼事》、《纪三路进师下云南事》、《纪平水西事》及《外国纪》，皆端绪详明，得诸耳闻目见，足以彰开国之鸿烈。《纪顺治间乐章及钱粮户口》三篇，皆足资掌故。而《纪陕西殉难官事》一篇，亦足与史传相参。

> 	他若《赐游玉泉山记》、《赐游化育沟后苑记》、《赐游喀喇河屯后苑记》、《赐游热河后苑记》，皆足发扬太平恺乐之象。其馀碑志，亦多国初将相事迹，可备考核。惟募疏、祭文之属，收载太滥。盖其后人遇稿即录，不暇持择，转为全集之累。今悉删除，而惟录其赋、颂以下诸篇，釐为十二卷，庶不以榛楛勿翦为将来论者所病焉。

##### 《西陂类稿》三十九卷（两江总督采进本）

> 	国朝宋荦撰。荦有《沧浪小志》，已著录。是书凡诗二十二卷、词一卷、杂文八卷、奏疏六卷。其诗之目曰《古竹圃稿》，曰《嘉禾堂稿》，曰《柳湖草》，曰《将母楼稿》，曰《古竹圃续稿》，曰《都官草》，曰《双江唱和集》，曰《回中集》，曰《西山倡和诗》，曰《续都官草》，曰《海上杂诗》，曰《漫堂草》，曰《漫堂倡和诗》，曰《啸雪集》，曰《庐山诗》，曰《述鹿轩诗》，曰《沧浪亭诗》，曰《迎銮集》，曰《红桥集》，曰《迎銮二集》，曰《清德堂诗》，曰《迎銮三集》，曰《藤阴倡和集》，曰《乐春阁诗》，曰《联句集》，凡二十有五。其初本各自为集。晚年致仕居西陂，乃手自订定，汇为兹帙。惟初刻《绵津山人诗集》，删除不载。盖以早年所作，格调稍殊，故别为一编，不欲使之相混也。荦虽以任子入官，不由科目，而淹通典籍，练习掌故，诗文亦为当代所推，名亚於新城王士祯。其官苏州巡抚时，长洲邵长蘅选士祯及荦诗为《王宋二家集》，一时颇以献媚大吏为疑。赵执信尤持异论，并士祯而掎轧之。平心而论，荦诗大抵纵横奔放，刻意生新，其源渊出於苏轼。王士祯《池北偶谈》记其尝绘轼像，而己侍立其侧。后谒选果得黄州通判，为轼旧游地。又施元之《苏诗注》久无传本，荦在苏州，重价购得残帙，为校雠补缀，刊版以行。其宗法可以概见。故其诗虽不及士祯之超逸，而清刚隽上，亦拔戟自成一队。其序、记、奏议等作，亦皆流畅条达，有眉山轨度。士祯《寄荦诗》有曰：“尚书北阙霜侵鬓，开府江南雪满头。当日朱颜两年少，王扬州与宋黄州。”言二人少为卑官，即已齐名，不自长蘅合刻始。所以释赵执信之议也，然则士祯亦未尝不引为同调矣。

##### 《铁庐集》三卷、《外集》二卷、《后录》一卷（江苏巡抚采进本）

> 	国朝潘天成撰。天成字锡畴，溧阳人。寄籍桐城，为安庆府学生。《溧阳志》载“其幼与父母避雠相失。年十五，乞食行求，遇於江西界，百计迎归。佣贩以养，备极艰苦。以其闲读书讲业，竟为积学。年七十四，汔穷饿以死”。《瞿源洙集》有《潘孝子传》，与《志》所言合，盖笃志苦行之士也。是集为其门人许重炎所编，冠以小传、年谱。第一卷为《默斋训言》，天成述其师汤之锜语也。

> 	二卷为杂著，天成诗文也。三卷为语录，重炎与蒋师韩记天成语也。《外集》一卷为《勿菴训言》，天成记其师梅文鼎语；二卷为杂著，亦天成遗文补刊者。

> 	《后录》一卷，则其墓记之类也。天成学问，源出姚江，以养心为体，以经世为用。其诗文皆抒所欲言，不甚入格。然行谊者文章之本，纲常者风教之源。天成出自寒门，终身贫贱，而天性真挚，人品高洁，类古所谓独行者。其精神坚苦，足以自传其文。故身没嗣绝，而人至今重之。特录其集，俾天下晓然知国朝立教在於敦伦纪，砺名节，正人心，厚风俗。固不与操觚之士论文采之优劣，亦不与讲学之儒争议论之醇疵也。

##### 《湛园集》八卷（副都御史黄登贤家藏本）

> 	国朝姜宸英撰。宸英有《江防总论》，已著录。初编其文为《湛园未定稿》，秦松龄、韩菼皆为序。后武进赵同斅摘为《西溟文钞》。此本为黄叔琳所重编，凡八卷。宸英少习古文，年七十始得第。绩学勤若，用力颇深。集中有《与洪虞邻书》，论两浙十家古文事，谓两浙自洪、永以来三百馀年，不过王子充、宋景濂、方希直、王阳明三四人。其馀谢方石、茅鹿门、徐文长等，尚具体而未醇。

> 	不应浙东西一水之间，一时至十人之多，不欲以身厕九人之列。盖能不涉标榜之习，以求一时之名者。其文闳肆雅健，往往有北宋人意，亦有以也。是集前二卷皆应酬之作，去取之间，未必得宸英本意，然梗概亦略具於斯矣。集末札记二卷，据郑羽逵所作《宸英小传》，本自单行。今亦别著於录，不入是集焉。

##### 《古懽堂集》三十六卷、附《黔书》二卷、《长河志籍考》十卷（两江总督采进本）

> 	国朝田雯撰。雯字子纶，一字纶霞，号山{艹疆}，德州人，康熙甲辰进士，授中书舍人，官至户部侍郎。是集凡文二十二卷、诗十四卷。当康熙中年，王士祯负海内重名，文士无不依附门墙，求假借其馀论。惟雯与任邱庞垲不相辨难，亦不相结纳。垲《丛碧山房集》，格律谨严，而才地稍弱。雯则天姿高迈，记诵亦博，负其纵横排奡之气，欲以奇丽驾士祯上。故诗文皆组织繁富，锻炼刻苦，不肯规规作常语。赵执信作《谈龙录》，常议其诗中无人。然偏师驰突，终能自成一队，谈艺者弗能废也。附载《黔书》二卷，其为贵州巡抚时作。又《长河志籍考》十卷，德州古广川地，《隋书》避炀帝讳，改长河也。王士祯《居易录》尝称《黔书》篇不一格，有似《考工记》者，似《公》、《穀》、《檀弓》者，似《越绝书》者，如观偃师化人之戏。然与《长河志籍考》实皆祖郭宪《洞冥记》、王嘉《拾遗记》之体。是亦好奇之一证，存备文章之别格云尔。

##### 《榕村集》四十卷（福建巡抚采进本）

> 	国朝李光地撰。光地有《周易观彖》，已著录。是集为乾隆丙辰其孙清植所校刊，其门人李绂为序。惟诗下注“自选”字，则馀皆清植排纂也。凡《观澜录》一卷，《经书笔记》、《读书笔录》共一卷，《春秋大义》、《春秋随笔》共一卷，《尚书句读》一卷，《周官笔记》一卷，《初夏录》二卷，《尊朱要旨》、《要旨续记》共一卷，《象数拾遗》、《景行摘篇》又《附记》共一卷，文二十五卷，诗五卷，赋一卷。所注诸书及语录刊本别行者不与焉。其不以诗文冠集而冠以劄记者，光地所长在於理学、经术，文章非所究心。然即以文章而论，亦大抵宏深肃括，不雕琢而自工。盖有物之言，固与鞶帨悦目者异矣。数十年来，屹然为儒林巨擘，实以学问胜，不以词华胜也。

##### 《三鱼堂文集》十二卷、《外集》六卷、《附录》一卷（两江总督采进本）

> 	国朝陆陇其撰。陇其有《古文尚书考》，已著录。是集为其门人侯铨所编。

> 	凡杂著四卷，书一卷，尺牍一卷，序二卷，记一卷，墓表、志铭、圹记、传共一卷。《外集》六卷，则裒其奏议、条陈、表策、申请、公移而终之以诗，陇其行状之类亦并附焉。《目录》之末，有其从子礼徵《跋》，言陇其平生不屑为诗古文词，尤以滥刻文集为戒，故易箦时箧中无遗稿，至康熙辛巳，礼徵乃旁搜广辑，汇成是集，而属铨分类编次。盖陇其没后九年，此集乃出也。其文既非陇其所手定，则其中或有未定之稿，与夫偶然涉笔，不欲自存者，均未可知。然陇其学问深醇，操履醇正，即率尔操觚之作，其不合於道者固已鲜矣。惟是陇其一生，非徒以讲明心性为一室之坐谈。其两为县尹，一为谏官，政绩亦卓卓可纪。盖体用兼优之学，而铨等乃以奏议、公牍确然见诸行事者别为《外集》。夫诗歌非陇其所长，列之《外集》可也。至於圣贤之道，本末同原，心法治法，理归一贯。

> 	《周礼》皆述职官。《尚书》皆陈政事，周公、孔子初不以是为粗迹。即黄干编朱子诗文，亦未尝薄视论政之文，挥而外之。铨乃徒知以《太极论》冠篇，欲使陇其接迹周子，而以其循绩别为《外集》。尊空言而薄实政，是岂陇其之旨乎？

> 	以此本久行於世，故姑仍原刻录之，而附纠其编次之陋如右。

##### 《因园集》十三卷（编修周永年家藏本）

> 	国朝赵执信撰。执信字伸符，号秋谷，晚号饴山老人，益都人。雍正中分益都置博山县，今为博山人。康熙己未进士。官至左春坊左赞善。其诗集流传颇夥，诸本往往不同。此本曾经落水，纸墨渝敝。末有乾隆辛酉执信门人丁际隆《跋》，称“是秋重谒秋谷先生於因园。时先生病目弥甚，不作诗者六年矣。从仲君羹梅得先生手定诗稿，分十三集。录副未及校，而羹梅遂索原本以去。岁寒无事，乃校一过。曩见手书《济南竹枝》及《宿法庆寺》二律，皆不在，盖所删多矣”云云。羹梅者，常熟仲昰保之字，为执信门人之冠，最为笃契。则是集为执信晚年定本，手授之者矣。十三集者，一曰《并门集》，二曰《闲斋集》，三曰《还山集》，四曰《观海集》，五曰《鼓枻集》，六曰《涓流集》，七曰《葑溪集》，八曰《红叶山楼集》，九曰《浮家集》，十曰《金鹅馆集》，十一曰《回帆集》，十二曰《怀旧集》，十三曰《磺菴集》。集各一卷，以存其旧，不复以篇页多寡为分也。执信娶王士祯之甥女，初相契重，相传以求作《观海集序》，士祯屡失其期，遂渐相诟厉，雠隙终身。今观《还山集》中，尚有《酬士祯诗》二首，又为士祯作《西城别墅十三咏》。至《鼓枻集》中《渡江》一首，已有“只应羡诗老，持节问岷源”句，注曰“谓阮翁”。又《悼吴孝廉》一首，有“渔洋未识名先著”句，其词气已不和平。自是以还，遂互相排击，则谓二人之衅生於作《观海集》时，其说当信。迨其后沿波逐流，递相祖述，坚持门户，入主出奴，哓哓然迄无定说。平心而论，王以神韵缥缈为宗，赵以思路劖刻为主。王之规模阔於赵，而流弊伤於肤廓；赵之才力锐於王，而末派病於纤小。使两家互救其短，乃可以各见所长，正不必论甘而忌辛，好丹而非素也。

##### 《怀清堂集》二十卷（浙江巡抚采进本）

> 	国朝汤右曾撰。右曾字西厓，仁和人，康熙戊辰进士，官至吏部右侍郎，兼翰林院掌院学士。少以诗见赏於王士祯。康熙五十二年，圣祖仁皇帝问掌院学士揆叙，闻汤右曾工诗，令以其集进呈。揆叙遂以右曾所作《文光果诗》上达睿览，蒙御制赐和。今刻冠斯集之首，实千古儒者之至荣。是集刻於乾隆乙丑，论者称浙中诗派，前推竹垞，后推西厓，两家之间，莫有能越之者。今观二家之集，朱彝尊学问有馀而才力又足以运掉，故能镕铸变化，惟意所如；右曾才足肩随，而根柢深厚则未免稍逊，齐驱并驾似未易言，然亦近人之卓然挺出者也。

##### 《二希堂文集》十二卷（福建巡抚采进本）

> 	国朝蔡世远撰。世远字闻之，漳浦人，康熙己丑进士，官至礼部侍郎，谥文勤。是编乃其所作杂文。冠以《耕籍赋》、《圣主亲诣太学颂》、《青海平定诗序》、《日月合璧五星连珠颂》、《河清颂》、《乐善堂文抄序》，共六篇为卷首，志荣遇也。其馀序四卷，记一卷，传一卷，论、说、书共二卷，墓表、志铭、行状共一卷，祝文、祭文共一卷，杂著一卷。《目录》之后有其门人宁化雷鋐附跋，称其堂所以名“二希”者，世远尝自作记，言“学问未敢望朱文公，庶几其真希元乎；事业未敢望诸葛武侯，庶几其范希文乎”。其务以古贤自期，见於是矣。前有雍正庚戌皇上在藩邸时亲制《序》一篇，称“其讲学鼇峰，教人以忠信孝弟仁义，发明濂、洛、关、闽，渊源有自也。及立朝，而风采议论，嘉言谠议，足以为千百世治世之良规，则又国家栋梁之任也”。今观其文，溯源於六经，阐发周、程、张、朱之理，而运以韩、柳、欧、苏之法度。所谓蕴之为德行，行之为事业，发之为文章者，吾於先生见之。煌煌天语，载在简端。睿鉴品题，昭示中外。非惟一时之恩遇，实亦千古之定论矣。迨我皇上龙飞御极，於甘盘旧学，笃念弥深。乾隆己卯，谕正文体，举世远之文为标准。癸巳，诏编纂《四库全书》，世远著作又蒙裒录。且丝纶宣示，均字而不名。宠礼儒臣，於斯为极。今读其集，大抵理醇词正，具有本原。仰见遭际圣时，契合非偶。其上邀知遇，固不仅在文字间矣。

##### 《敬业堂集》五十卷（浙江巡抚采进本）

> 	国朝查慎行撰。慎行有《周易玩辞集解》，已著录。是编裒其生平之诗，随所游历，各为一集。凡《慎旃集》三卷，《遄归集》、《西江集》共一卷，《逾淮集》一卷，《假馆集》二卷，《人海集》、《春帆集》、《独吟集》各一卷，《竿木集》、《题壁集》共一卷，《橘社集》、《劝酬集》、《湓城集》、《云雾窟集》各一卷，《客船集》、《并辔集》共一卷，《冗寄集》一卷，《白蘋集》、《秋鸣集》共一卷，《敝裘集》、《酒人集》共一卷，《游梁集》、《皖上集》、《中江集》各一卷，《得树楼集》、《近游集》共一卷，《宾云集》一卷，《炎天冰雪集》、《垂橐集》共一卷，《杖家集》、《过夏集》各一卷，《偷存集》、《繙经集》共一卷，《赴召集》、《随辇集》、《直庐集》、《考牧集》、《甘雨集》、《西阡集》、《迎銮集》、《还朝集》、《道院集》各一卷，《槐集》二卷，《枣东集》、《长告集》、《待放集》、《计日集》、《齿会集》、《步陈集》、《吾过集》各一卷，《夏课集》、《望岁集》共一卷，《粤游集》二卷，附载《馀波词》二卷。自古喜立集名，以杨万里为最多。慎行此集，随笔立名，殆数倍之。其中有以二十四首为一集者，殊伤烦碎，然亦徵其无时无地不以诗为事矣。集首载王士祯《原序》，称黄宗羲比其诗於陆游。士祯则谓“奇创之才，慎行逊游。绵至之思，游逊慎行”。又称其五七言古体有陈师道、元好问之风。今观慎行近体，实出剑南，但游善写景，慎行善抒情；游善隶事，慎行善运意，故长短互形，士祯所评良允。至於后山古体，悉出苦思，而不以变化为长。遗山古体，具有健气，而不以灵敏见巧，与慎行殊不相似。核其渊源，大抵得诸苏轼为多。观其积一生之力，补注苏诗，其得力之处可见矣。明人喜称唐诗，自国朝康熙初年窠臼渐深，往往厌而学宋，然粗直之病亦生焉。得宋人之长而不染其弊，数十年来，固当为慎行屈一指也。

##### 《望溪集》八卷（江苏巡抚采进本）

> 	国朝方苞撰。苞所作《周官集注》，已著录。其古文杂著，生平不自收拾，稿多散失。告归后门弟子始为裒集成编，大抵随得随刊，故前后颇不以年月为铨次。苞於经学研究较深，集中说经之文最多。大抵指事类情，有所阐发。其古文则以法度为主，尝谓周、秦以前，文之义法无一不备；唐、宋以后，步趋绳尺而犹不能无过差。是以所作上规《史》、《汉》，下仿韩、欧，不肯少轶於规矩之外。虽大体雅洁，而变化太少，终不能绝去町畦，自辟门户。然其所论古人榘度与为文之道，颇能沈潜反覆，而得其用意之所以然。虽蹊径未除，而源流极正。

> 	近时为八家之文者，以苞为不失旧轨焉。

##### 《存砚楼文集》十六卷（江苏巡抚采进本）

> 	国朝储大文撰。大文字六雅，宜兴人，康熙辛丑进士，官翰林院编修。大文初以制艺名。归田后，乃潜心古学，尤究心於地理。故全集十六卷，而论形势者居七卷。凡山川阻隘边关厄塞靡不详究。如《荆州论》至十一篇，《襄阳论》至七篇，《广陵西城》一篇。推求古今城郭异地，山川异名，援据史籍，如绘图聚米。当年进退攻守之要，成败得失之由，皆口讲而指画之。他家作史论者多约略大概以谈兵，作地志者多凭藉今名而论古。国朝百有馀年，惟阎若璩明於沿革，大文详於险易。顾祖禹《方舆纪要》，考证史文虽极博洽，往往以两军趋战，中途相遇之地，即指为兵家所必争，不及二人之精核也。惟边塞以外，如西域诸部、蜀徼各番，验之往往不合。盖当道路未通，异域传闻，图经不备，不能及今日天威耆定，得诸目睹之真。势使之然，固不足怪耳。其他杂文间有隶事太繁之失，而徵引典博，终胜空疏，但取其所长可矣。

##### 《香屑集》十八卷（江苏巡抚采进本）

> 	国朝黄之隽撰。之隽字石牧，号<广吾>堂，华亭人，康熙辛丑进士，官至右春坊右中允。是编皆集唐人之句为香奁诗，凡古今体九百三十馀首。前有《自序》，亦集唐人文句为之，凡二千六百馀言。集句为诗，始晋傅咸。今载於《艺文类聚》者皆寥寥数句，声韵仅谐。刘勰《明诗》不列是体，盖继之者无其人也。有唐一代，无格不备，而自韦蟾妓女续楚词两句之外，是体竟亦阙如。至北宋石延年、王安石，间以相角而未入於集。孔武仲始以入集，而别录成卷，尚未单行。南宋李龏之《梅花衲》、《翦绡集》，文天祥之集杜诗，始别著录，然卷帙亦无多。之隽是编，虽取诸家之成句，而对偶工整，意义通贯，排比联络，浑若天成。

> 	且惟第二卷《无题》五言长律中重用杜甫二句、陆龟蒙二句。馀虽纚纚钜篇，亦每人惟取一句，不相重复。且有叠韵不已，至於倒押前韵，而一一如自己出。

> 	可谓前无古人，后无来者。虽其词皆艳冶，千变万化，不出於绮罗脂粉之间，於风骚正轨未能有合。而就诗论诗，其记诵之博，运用之巧，亦不可无一之才矣。

##### 《鹿洲初集》二十卷（江苏巡抚采进本）

> 	国朝蓝鼎元撰。鼎元有《平台记略》，已著录。此集为其友旷敏本所编。初定於雍正丙午。越六年壬子，又合其续稿重汰定之，仍为二十卷。故前有《敏本序》，《序》后又有《敏本纪》，各述其始末。鼎元喜讲学，尤喜讲经济，於时事最为留心。集中如论闽、粤、黔诸省形势及征剿台湾事宜，皆言之凿凿，得诸阅历，非纸上空谈。至於所叙忠孝节烈诸事，亦点染生动，足裨风教。其中如《论直隶水利》之类，生长南方，不能达北方水性，未免掇拾陈言。《与顾太史书》之类自雪冤谤，杂以轻薄谑詈，尤所养不纯。然文笔条畅，多切事理，在近人文集之中犹可谓有实际者也。

##### 《樊榭山房集》二十卷（浙江巡抚采进本）

> 	国朝厉鹗撰。鹗有《辽史拾遗》，已著录。是集因所居取唐皮日休句题曰樊榭山房，是以为名。生平博洽群书，尤熟於宋事，尝撰《宋诗纪事》一百卷、《南宋院画录》八卷、《东城杂记》二卷，又与同社作《南宋杂事诗》七卷，皆考证详明，足以传后。其诗则吐属娴雅，有修洁自喜之致，绝不染南宋江湖末派。

> 	虽才力富健尚未能与朱彝尊等抗行，而恬吟密咏绰有馀思，视国初“西泠十子”则翛然远矣。前集诗，分甲、乙、丙、丁、戊、己、庚、辛八卷，附以词，分甲、乙二卷，为康熙甲午至乾隆己未之作。《续集》亦诗八卷，而以《北乐府》一卷、《小令》一卷附焉，则己未至辛未作也。

##### 《果堂集》十二卷（江苏巡抚采进本）

> 	国朝沈彤撰。彤博究古籍，精於考据。所著有《周官禄田考》、《三经小疏》，皆已著录。是集多订正经学文字，如《周官颁田异同说》、《五沟异同说》、《井田军赋说》、《释周官地征》等篇，皆援据典核，考证精密。其於《礼经》服制多所考订，尤足补汉、宋以来注释家所未备。其《释骨》一篇，虽为医家而作，然非究贯《仓》、《雅》，兼通《灵》、《素》者不能也。其论《尧典》星辰不兼五纬，盖主孔安国传。又於“在璇玑玉衡以齐七政”力辟《史记》斗杓之解。虽未必尽为定论，然各尊所闻，亦足见其用意之不苟矣。集虽不尚词华，而颇足羽翼经传。其实学有足取者，与文章家又别论矣。

##### 《松泉文集》二十卷、《诗集》二十六卷（工部侍郎汪承霈进呈本）

> 	国朝汪由敦撰。由敦字师茗，安徽休宁人。以商籍补浙江学生，故又为钱塘籍。雍正甲辰进士，由编修官至吏部尚书，赠太子太师，谥文端。由敦记诵淹博，文章典重有体。自为诸生，即以才学著声。及登第以后，策名词馆，橐笔讲帏。

> 	荷蒙皇上特达之知。洊加拔擢，入直禁廷。每应制赓吟，奉敕撰述，无不仰承圣训，指示涂辙。艺林溯本，学海知源，所业日以益进。晚年遗稿颇夥，未及编次。其子工部右侍郎臣汪承霈谨加排次，都为二集。《文集》分二十三门，《诗集》自戊子迄丁丑凡五十年之作，共成四十六卷，缮本进呈。复蒙特贲宸章，曲加评骘。嘉诗篇之雅正，许文律之清醇。御藻亲摛，光垂不朽。此固由敦之绩学能文，荣膺稽古。而人臣私集得以上邀天奖，题词弁首，实千古未有之殊施，尤海内承学之士所为敬诵奎文，交相感颂者尔。

> 	──右“别集类”九百六十一部、一万八千零三十六卷，皆文渊阁著录。

> 	（案：诸史著录，但有《别集》、《总集》之分。《文献通考》始於《别集》之内析出《诗集》、《歌词》、《奏议》三门。考奏议皆关国政，宜与诏令并为一类，不宜列之於《集》。《诗集》亦属《别集》，必欲区分，则有文无诗者将又立《文集》一门，弥滋繁碎。今移奏议入《史部》，而《别集》、《诗集》则不复区分。惟歌词体卑而艺贱，则从马氏之例，别立《词曲》一门焉。）

### 一百七十四 集部二十七

#### 别集类存目一△《董子文集》一卷（编修朱筠家藏本）

> 	汉董仲舒撰。仲舒有《春秋繁露》，已著录。《隋书经籍志》载《仲舒集》一卷。又注曰：“梁二卷，亡。”《旧唐书经籍志》、《新唐书艺文志》俱仍载二卷。《宋史艺文志》又作一卷。后两本并佚。明正德己亥，巡按御史卢雍行部至景州，为仲舒故里。因修复广川书院，祀仲舒，并裒其逸文以成是集。

> 	然自采录本传外，仅益以《西京杂记》、《古文苑》所载数篇，不及张溥《百三家集》之完备，故仅存其目於此焉。

##### 《诸葛丞相集》四卷（内府藏本）

> 	国朝朱璘编。璘字青岩，常熟人，官至南阳府知府。是编首卷所录诸葛亮遗文一卷，陈寿所上目录皆不载。盖摭拾《三国志注》及诸类书而成。其《黄陵庙记》，明杨时伟作《诸葛书》，尝以摭用苏轼“大江东去”词语驳辨其伪。今考陆游《入蜀记》作於乾道六年，记黄牛庙事，引古谚及李白、欧阳修诗，张咏赞甚详，独一字不及亮记。袁说友所刻《成都文类》作於庆元五年，亦无此文。然则赝托之本出於南宋以后明甚，璘乃仍然载入，绝无考订。至《心书五十条》，显然伪托，亦取以苟充卷帙。且《武侯十六策》其伪与《心书》同，晁氏《读书志》著录，则犹出宋人之手。既取《心书》，又不取是策，何也？二卷以下皆为附录，所列《八阵图》及分野诸条，猥杂尤甚。末一卷全为璘及其子瑞图诗文。

> 	是非刻亮集，乃刻璘家集矣。

##### 《陶诗析义》二卷（福建巡抚采进本）

> 	明黄文焕撰。文焕有《诗经考》，已著录。崇祯中文焕以召试擢翰林。会其乡人黄道周以论杨嗣昌、陈新甲逮问，词连文焕，同下诏狱。狱中笺注《楚辞听直》八卷，并著此书。《自序》所谓“首夏之廿五日，襆被就白云”者是也。其析义之例有三，一曰练句练章，不专平淡；一曰忧时念乱，不徒隐逸；一曰理学标宗，圣贤自任。每首附批句下，而又总论於篇末。陶诗之妙，所谓寄至味於淡泊，发纤秾於简古，其神理在笔墨之外。可以涵泳与化，而不可一字一句求之於町畦之内。如伯英、逸少之迹，不可钩摹以波磔；襄阳、云林之书，不可比量以形象。文焕遭逢世难，借以寓意则可，必谓得陶之精微则不然也。别本或作四卷，又附以文焕自作《赭留集》一卷，虽意求附骥，而事类续貂，今析出别著於录焉。

##### 《陶诗笺》五卷（户部尚书王际华家藏本）

> 	国朝邱嘉穗撰。嘉穗有《考定石经大学经传解》，已著录。是编乃所注《陶潜集》。摸索语气，全类时文批语。其力辨潜不信佛为能崇正学，远异端，尤为拘滞。潜之可重，在於人品志节。其不入白莲社，特萧散性成，不耐禅仪拘束，非有儒佛门户在其意中也。嘉穗刻意讲学，故以潜不入慧远之社为千古第一大事，不知唐以前人正不以是论贤否耳。

##### 《陶诗汇注》四卷（江苏周厚堉家藏本）

> 	国朝吴瞻泰撰。瞻泰字东岩，歙县人。是编成於康熙乙酉。首卷载宋吴仁杰、王质二家年谱，末卷附诗话百馀条。其诗注则采宋汤汉、元刘履、明何孟春、张尔躬、黄文焕诸家之说。履未尝注陶诗，盖自其《文选补遗》摭出也。其中如辨《辛丑岁游斜川诗》之“开岁倏五日”，亦仍旧注，未为特解。辨《读山海经诗》之“形夭无千岁”句，则持疑於曾季貍、周必大二家之说，不能遽断。案精卫本属衔冤，故借以寓忠臣志士之报复。若刑天争帝不成，本属乱贼化形而舞，仍为妖魄，正可为卓莽之流逆常干纪之比。《山海经》之文，班班可考，潜何取而反尚其猛志耶？瞻泰不考其本，而徒争於字形疑似之间，未为得也。又《赠长沙公族祖》一首，吴仁杰、张縯往复考证，终与世系不合。惟杨时伟所订陶集，谓序首“长沙公於余为族”当读一句，“祖同出大司马”当读一句。其题中“族祖”二字乃后人误读序文“祖”字为句，因而妄增诗题。其说颇确，而瞻泰不引，岂偶未见其本乎？集中《归田园诗》末首，据《遯斋闲览》定为江淹诗，有《文选》可证。《问来使诗》题一首，据《七修类稿》定为苏舜钦诗，有《苏子美集》可证。其《四时》一章，但据许顗《彦周诗话》定为顾恺之诗。而恺之诗於古书别无所见，似尚当存疑，末可遽删也。《读史述》九章，旧本不入诗集，瞻泰以其为四言韵语，移於卷末。然画扇诸赞亦四言韵语，何独舍彼取此乎？

##### 《漫叟拾遗》一卷（浙江范懋柱家天一阁藏本）

> 	是编选录唐元结之文，不著编辑者名氏。卷末有《竹冈居士跋》云：“《元次山全集》广南近已重刻，湛甘泉太史序之详矣，兹复何言。顾此数篇於警策人心，感激时事颇切，故别录之，非有所去取也。”末署戊寅冬季，不著年号。以湛若水官翰林年月计之，盖正德十三年也。

##### 《李诗钞述注》十六卷（福建巡抚采进本）

> 	明林兆珂撰。兆珂有《诗经多识编》，已著录。兆珂守衡州时，曾刻《杜诗钞述注》。兹其守安庆时所刊，以白游迹多在皖，犹在衡刻甫诗意也。其书亦分体选钞，每篇首笺故实，终加阐发，亦颇以考订为事，欲突过萧士赟、张齐贤旧本。然其中有本诗误者，如《王昭君诗》“一上玉关道”，玉关与西域相通，非汉与匈奴往来之道。《怀子房诗》“我来圯桥上”，东楚谓桥为圯，不应於“圯”下加“桥”字。有传写误者，如《拟古》“因之寄金徽”，据《汉书和帝纪》、《唐书地理志》，“金徽”当作“金微”，乃山名。《听新莺》“百啭歌还过，茝石听新莺”，据《西都赋》“茝石”当作“茝若”，乃殿名。今注内皆未辨及。

> 	至於诗之必须注而后明者，如《拟古》之“苍然五情热”，乃用《尔雅》“春苍天”，郭注“万物苍苍然”语，言五情苍然而生也。《开元寺赠衡岳僧》之“五峰秀其骨”，乃用《传灯录》慧可大师一日头痛，其顶骨如五峰秀出事。今注内亦未证明，文义便不可晓。凡此不一而足，尚未可谓之善本也。

##### 《杜律注》二卷（内府藏本）

> 	旧本题元虞集撰。集有《平猺记》，已著录。是编所注杜诗，凡七言近体一百四十九首。卷首《杨士奇序》，称其解《题桃树》一篇，了然於仁民爱物之旨，深得杜意，必伯生所为。然欧阳玄撰集墓碑，不载其有此书。观其词意，亦皆浅近。考元赵汸学诗於集，而所注杜诗乃无一语及其师。董文玉为《赵注》作序，亦疑虞注之非真，然不云实出谁手。案曹安《谰言长语》，称元进士临川张伯成著《杜诗演义》，曾昂夫作传有此名，又有刊版，惜其少传，往往误以为虞伯生。李东阳《怀麓堂诗话》亦云：“徐竹轩以道尝谓予曰：‘《杜律》非虞伯生注。宣德初已有刊本，乃张姓某人注，渠所亲见。’”合二家之言观之，则此注实出张伯成手，特后人假集之名以行耳。王士祯《池北偶谈》谓伯成名性，江西金谿人，尝注《尚书补传》。吴伯庆有輓诗云：“笺疏定令传杜律，志铭谁与继唐碑。”此尤可为明徵也。

##### 《读杜愚得》十八卷（通行本）

> 	明单复撰。复字阳元，会稽人。《千顷堂书目》作嵊县人，洪武中为汉阳河泊官。又云一名复亨，举怀才抱德科，授汉阳知县。传闻异词，未详孰是。是编前有宣德九年《黄淮序》，称杨士奇得其本於湖湘，以授江阴朱善庆兄弟刻之。

> 	考黄伯思《东观馀论》，称尝撰《杜诗编年集》，则编年实始自伯思。其本今已不传。后鲁訔、黄鹤诸家穿凿字句，钩稽岁月，率多未安。是编冠以新定年谱，亦未免附会。其笺释典故，皆剽掇千家注，无所考证。注后隐括大意，略为训解，亦循文敷衍，无所发明。至每篇仿诗传之例，注“兴也”、“赋也”、“比也”字，尤多所牵合矣。

##### 《杜诗通》十六卷、《本义》四卷（安徽巡抚采进本）

> 	明张綖注。綖字世文。《千顷堂书目》作字世昌，疑传写误也。高邮人，正德癸酉举人，官至光州知州。是编因清江范德机批点杜诗三百十一篇，每首先明训诂名物，后诠作意，颇能去诗家钩棘穿凿之说，而其失又在於浅近。《本义》四卷，皆释七言律诗。大抵顺文演意，均不能窥杜之藩篱也。

##### 《杜律意注》二卷（陕西巡抚采进本）

> 	明赵统撰。统字伯一，临潼人，嘉靖乙未进士，官至户部郎中。是编诠释杜甫七言律诗。首论拗体，谓为杜之粗律，是全然不解声调者。所诠释亦皆臆度，不甚得作者之意。《凡例》称所见杜诗惟虞注二卷，故虽颇有所校正，而漫无考证。如《崔氏东山草堂诗》以“芹”字为出韵，是未知唐韵“殷”字附真不附文，至宋贾昌朝乃移之。许观《东斋纪事》、王应麟《玉海》皆可考也。

##### 《杜诗钞述注》十六卷（福建巡抚采进本）

> 	明林兆珂撰。兆珂官西曹时即手纂是帙，及守衡州，遂刊刻之。谓甫尝游衡，刻甫诗於衡，所以为衡重也。《自叙》以为博撷群书，增释未备，时或附以己见，分体选注，成十六卷。然甫诗全集凡一千四百馀首，巨制名章，往往不录。而於《杜鹃行》、《虢国夫人》二诗，向因黄鹤、陈浩然二本误入者，反并登选。其《秦州杂诗》二十首，则仅录八首。《游何氏山林》十首，则仅录六首，竟以“其一”、“其二”标写次第，似原诗止有此数，尤不可解。至注中援引事实，多不注出典。此又明代著述之通病，非独兆珂一人矣。

##### 《杜律意笺》二卷（福建巡抚采进本）

> 	明颜廷榘撰。廷榘字范卿，永春人，官九江府通判，终岷府左长史。是编取杜甫诗七言律一百五十一首，先用疏释，次加证引，名曰《意笺》。盖取以意逆志之义。其讥伪虞注之草草，持论良是。然核其所解，与伪虞注正复相等也。

##### 《杜诗分类》五卷（内府藏本）

> 	明傅振商撰。振商字君雨，汝阳人，万历丁未进士，官至南京兵部尚书。杜诗分类始於王洙《千家注》。振商此编，则又因《千家注》本小为更定，殊无所取也。

##### 《杜诗解》八卷（浙江巡抚采进本）

> 	明杨德周撰。德周有《澹圃芋纪》，已著录。是编裒诗家之论杜诗者为第一篇。盖即蔡梦弼《草堂诗话》之意，推而广之，然分类不免於琐屑。其最不检者，如八卷补注例第一条云：“韩昌黎曰：‘人各有能有不能。抑而行之，必发狂疾。

> 	故杜云“束带发狂欲大叫”。’如此注，那得不补”云云。是杜诗乃用韩语，天下宁有是事。他如杨慎辨“槎”字一条，既全载於订讹字中，又复见於正讹例中。

> 	如斯之类，亦往往失之嗜博也。

##### 《杜律注评》二卷（浙江巡抚采进本）

> 	明陈与郊撰。与郊有《檀弓集注》，已著录。是编因元张性《杜律演义》略施评点。每首皆有旁批，注文亦时有涂乙，大致皆刘辰翁之《绪论》也。

##### 《杜诗说》十二卷（内府藏本）

> 	国朝黄生撰。生有《字诂》，已著录。此书以杜甫诗分体注释，於句法、字法皆逐一为之剖别。大旨谓前人注杜求之太深，皆出於私臆，故著此以辟其谬。

> 	其说未尝不是。然分章别段，一如评点时文之式，又不免失之太浅。中如谓《行经昭陵诗》非禄山乱后所作，《寄裴施州诗》据《文苑英华》本增“遥忆书楼碧池映”七字於末。虽亦间有考证，然视其《字诂》、《义府》相去不止上下床矣。

> 	盖深於小学而疏於诗法者也。

##### 《读书堂杜诗注解》二十卷（直隶总督采进本）

> 	国朝张溍撰。溍字上若，磁州人，顺治壬辰进士，官翰林院庶吉士。是编乃其晚年家居所作。以《千家注》为本，而稍节其冗复。凡称原注者，皆《千家注》。每诗下评语及圈点，则溍所增入也。自称起己丑迄癸丑，阅二十四寒暑，五易稿而成。其用力甚勤，然多依傍旧文，尚未能独开生面。

##### 《杜诗会稡》二十四卷（内府藏本）

> 	国朝张远撰。案康熙中有两张远。其一侯官人，有《超然诗集》，别著录。

> 	此张远字迩可，萧山人，由贡生官缙云县教谕。朱彝尊《曝书亭集》有《送远之桂林诗》，即其人也。是书采诸家之注而成，故曰《会稡》。其分析段落，训释文意，颇便初学。然不免寻行数墨。诗依年谱编次，与诸本互有异同，考核亦未为详审。

##### 《杜诗论文》五十六卷（内府藏本）

> 	国朝吴见思撰。见思字齐贤，武进人。是编成於康熙壬子。据其《凡例》，盖拟举杜诗典故别为一书，名曰《杜诗论事》。故此编但诠释作意，谓之《杜诗论文》。夫笺注典故，所以明文义也。论事自论事，论文自论文，是已两无据矣。

> 	而所论之文，又皆敷衍。即以开卷言之，《望岳诗》“齐鲁青未了”，正极写“望”字耳。其注乃云“行至於齐，初见岱色，及行至於鲁，岱色依然，故曰青未了”。《过宋员外之问旧庄诗》杜甫自注曰：“员外季弟执金吾，见知於代，故有下句。”其语已明矣。其注乃云“落到执金吾结”。如此之类，皆颇嫌於词费。《重题郑氏东亭诗》“华亭入翠微”句，《尔雅》山未及上曰翠微，古有明训。其注乃云“山曰翠微，秋山也”。如此之类，考证亦多未详。首列章法、句法、字法诸论。其三折句法一条，引“尘中老尽力，岁晚病伤心”一联，谓“尘中”字、“岁晚”字一折，“老”字、“病”字一折，“尽力”字、“伤心”字一折，已嫌破碎。又引“峡云笼树小，湖日落船明”一联，谓“峡”字、“湖”字一折，“云笼”字、“日落”字一折，“树小”字、“船明”字一折，诗家有是句法乎？

##### 《杜诗阐》三十三卷（江苏周厚堉家藏本）

> 	国朝卢元昌撰。元昌有《左传分国纂略》，已著录。是书成於康熙壬戌。前有《自序》，称杜诗有因注而显者，有因注反晦者。一晦於训诂之太杂，一晦於讲解之太凿，一晦於援引之太繁。反是者，又为肤浅凡庸之词曰：“吾以杜注杜也则太陋。”其持论甚当。然其注如《四书讲章》，其评亦如时文批语。说诗不当如是，说杜诗尤不当如是也。

##### 《杜律疏》八卷（洗马刘权之家藏本）

> 	国朝纪容舒撰。容舒有《唐韵考》，已著录。此书因顾宸所撰《辟疆园杜诗注解》繁碎太甚，又多穿凿，乃汰其芜杂，参以己意，以成是编。初名《杜诗详解》。后以所解皆律诗，又字字句句备为诠释，体近於疏，因改今名焉。

##### 《读杜心解》六卷（通行本）

> 	国朝浦起龙撰。起龙有《史通通释》，已著录。其书虽总题六卷，而卷首分上下二册，不入卷数，卷一分子卷六，卷二分子卷三，卷三分子卷六，卷四分子卷二，卷五分子卷五，卷六分子卷二，实二十六卷也。自昔注杜诗者，或分体，或编年。起龙是编，则於分体之中又各自编年，殊为繁碎。如《江头五咏》，以二首编入五言古诗、三首编入五言律诗，尤割裂失伦。其赋及杂文，旧本皆系卷末，起龙亦散附各诗之后，如《杂述》附《送孔巢父诗》后，《秋述》附《秋雨叹》后，《祭房琯文》附《别琯墓诗》后，《说旱》附《大雨诗》后，《封西岳赋》附《赠献纳使田舍人诗》后，事尚相属。以《三大礼赋》附《赠崔国辅于休烈诗》后，因诗中有“谬称三赋在”句；以《皇甫淑妃碑》附《宴郑驸马宅诗》后，因公主为淑妃所生；以《华州试进士策问》附《洗兵马》后，因所问乃中兴之政，已为牵合。至以《天狗赋》附《灵湫诗》后，以《雕赋》附《义鹘行》后，以《画太乙天尊图文》附《李道士松树障子歌》后，则强缀之甚矣。自有别集以来，无此编次法也。其间考订年月，印证时事，颇能正诸家之疏舛。而句下之注，漏略特甚。篇末之解。缴绕亦多。又诠释之中。每参以评语，近於点论时文，弥为杂糅。与所撰《史通通释》评与注释夹杂成文者同一有乖体例。殆好学深思之士而不善用所长者欤？

##### 《类笺王右丞集》十卷、附《文集》四卷（浙江范懋柱家天一阁藏本）

> 	明顾起经撰。起经字长济，更字元纬，无锡人，嘉靖中以国子监生官广东盐课副使。是集以王维诗分类重编。五言古诗分十一门，七言古诗分六门，五言律诗分十一门，五言排律分八门，五言绝句分七门，七言绝句分五门。各为笺注，而以刘辰翁评散附句下。冠以本传、年谱。别以外编、遗诗及同咏、赠答、画评附后。其文集四卷则绝无笺注。大都区别繁碎，更甚於王洙之割裂杜诗、王十朋之窜乱苏集。如《清如玉壶冰》诗，虽题出鲍照《白头吟》，然实省试之作，列之闺情，殊为不类。配隶尤多乖舛也。

##### 《樊绍述集注》二卷（浙江巡抚采进本）

> 	国朝孙之騄撰。之騄所辑《尚书大传》，已著录。樊宗师之文见称於韩愈。

> 	愈所为墓志，称其书号魁纪公者三十卷，曰樊子者又三十卷，《春秋集传》十五卷，表笺以下杂文凡二百九十一篇，又杂铭二百二十，赋十，诗七百一十九。

> 	《唐书艺文志》云：《樊宗师集》二百九十一卷。而今传於世者止此二卷。绛守居《园池记》旧有宋王晟、刘忱所注，至元时已不传。其载於《辍耕录》者凡有二本，其一为氵栾阳赵仁举字伯昂者所笺注，其一不著注者姓名。然宗仪亦仅著其句读，而不尽著其笺注。此本以宗仪所得前本为主，而以后一本及他本注释并题跋附焉。至《绵州越王楼诗序》一篇，则得自计有功《唐诗纪事》，旧无句读，之騄以意创补之。宗师文故为诡异，本非正轨。韩愈以交游之故，曲以文从字顺许之。然所谓二百九十一卷者，卒以无传，则是非之公，虽愈不能夺也。之騄乃掇拾废弃，为之注释，谓之好奇则可，如谓有当於文章则未也。故特存旧注绛守居《园池记》一篇，示好奇之戒，而此则附《存目》焉。

##### 《香山诗钞》二十卷（内府藏本）

> 	国朝杨大鹤编。大鹤字芝田，武进人，康熙己未进士，官至左春坊左谕德。

> 	是编用明马元调所刊《白氏长庆集》本。录十之三四，芟其所分门目，但以五言、七言分古今体编之。

##### 《玉川子诗集注》五卷（浙江巡抚采进本）

> 	国朝孙之騄撰。卢仝诗，《唐书艺文志》一卷；《书录解题》作二卷，又《外集》一卷；明正德中刊本作二卷，盖无《外集》；《全唐诗》增多二十二篇，编为三卷。之騄又增入《栉铭》一篇、《月诗》一篇，编为五卷。然《月诗》见《锦绣万花谷》，其词不类。《栉铭》则仅与《梳铭》异数字，乃一诗而讹为两题，不当重入。且彭叔夏《文苑英华辨证》据罗衮《四铭小序》，知《栉铭》乃衮所作，《唐文粹》误题为卢仝。之騄均未能订正，殊考之未详也。（案朱彝尊《明诗综》以《栉铭》为明人所作，仅删去二“兮”字，尤为舛谬，并附订於此。）

> 	仝诗故为粗獷，非风雅之正声。之騄嗜奇，故特注之。卷首《月蚀》一篇，考据元和庚寅时事，笺注最详。然“后幅天若不肯信，试唤皋陶鬼一问，而今三台文昌宫”云云。应以“问”字为句。之騄乃以“而今”字为句，殊为割裂。其他注亦多支蔓。如《客答蛱蝶》一首，引罗隐诗以释黄雀字，不顾其人之在仝后，亦未免失检矣。

##### 《西昆发微》三卷（江苏巡抚采进本）

> 	国朝吴乔撰。乔一名殳，字修龄，太仓人。是编乃所说李商隐诗。案《唐书商隐传》，称与温庭筠、段成式俱以四六得名，号三十六体。则商隐所作，别无西昆之名。杨亿《西昆倡酬集序》，称取玉山册府之义，名曰西昆。则西昆之名，又非商隐所作。此书标题先已失考。其所说，凡《无题》之诗又无一不归於令狐綯。如《锦瑟》一首，刘攽《中山诗话》以为令狐楚青衣之名，其说本谬。

> 	计有功《唐诗纪事》称为令狐丞相青衣，盖沿此文，特省书楚名耳。乔不考其源，但据丞相之文，亦执为綯之青衣。他如《少年》一首，明言“外戚平羌第一功”；《富平少侯》一首，明言“十三身袭富平侯”；《可叹》一首，明言“赵后楼中赤凤来”，与綯何与，皆锻炼入之。然则《柳枝》五首非商隐明作一序，亦必谓为綯作矣。

##### 《李长吉歌诗汇解》五卷（浙江巡抚采进本）

> 	国朝王琦撰。琦有《李太白诗注》，已著录。注昌谷集者，宋有吴正子，明有徐渭、董懋策、曾益、余光、姚佺。又有宋刘辰翁评本。然贺诗镂心刿肾，意匠多在笔墨之外，往往可以意会，不可言诠。诸家多钻研字句以求之，失之愈远。

> 	琦此注兼采诸家之本，故曰《汇解》，亦不免寻行数墨之见。或附会穿凿，或引据失当。如《雁门太守行》“塞土胭脂凝夜紫”句，旧注引古今注紫塞为解，本不为谬，而琦必从别本作“塞上”，引王勃“烟光凝而暮山紫”句，以就“凝紫”二字，是岂塞上夜景耶。又如《勉爱行》“洛郊无俎豆，弊厩惭老马”句，旧本误“惭”为“斩”。曾益注遂云“斩老马以祖别”。直谓杀马食客，固非事理。

> 	余光注“斩”为绝，谓厩中无马可乘，亦牵强未安。琦不从之，是矣。然不知此用陶潜诗“马厩讲肆”之意，明儒者之不得志，而以为无俎豆以饯行，即乘马亦非强壮，仍郢书燕说也。至《苏小小墓诗》“油壁车，久相待。冷翠烛，劳光彩。

> 	西陵下，风吹雨”。下与雨叶，乃用古音。集中如读来为厘，押入支韵之类，不一而足。琦乃易末句为风雨，改以就“待”、“彩”二韵，尤失古法矣。此类不可枚举，与诸家亦鲁、卫之政也。

##### 《丰溪存稿》一卷（安徽巡抚采进本）

> 	旧本题唐吕从庆撰。前有任启运所撰小传，称从庆字世膺，大梁人。从其祖伸官於金陵。广明元年黄巢攻金陵，从庆走歙之堨田。及朱温篡唐，遂遁居旌德万山中，隐居不仕，称唐遗民。至南唐时乃卒，年九十七。其集历代史志书目皆不著录。此本为乾隆庚申其裔孙积祚所刊，称其从叔高祖元进所手录。黄之隽、邵泰、储大文皆为之序，称其湮没八百年而始显。然其书晚出，授受源流渺不可考。越宋、元、明至今，忽传於世，论者颇以为疑。其诗如《贼警》之“何以慰时匆”，《游多宝寺》之“先供座佛歆”，《村径即景》之“啼鸟断还仍”及“长此乐清礽”，《草堂坐雨》之“惫黍转馀精”，《薄暮步村径》之“飞虫抟涧舞，鸣鹊抱巢修”，《醉卧田间里人扶归》之“垂手引模糊”，《咏菊》之“风雨困秋曦”，皆不似晚唐、五代人语。又其中有《怀严子陵前辈》一题，案李肇《国史补》，称进士互相推敬，谓之先辈，无称古人以前辈之事。杜甫诗“画手看前辈，吴生远擅埸”，又“前辈飞腾入，馀波绮丽为”，亦仅用为词藻，无称人以某前辈之事。况远隔千年，忽被此目，唐人诸集，实未前闻。又《春雪往栅山》题中有“敲诗驴子背上”语。案贾岛咏“推敲”二字不定，见《唐摭言》。

> 	郑綮言诗思在灞桥风雪中驴子背上，见《唐诗纪事》。在今日则为故典，在唐末犹为近事，不应从庆用之。且称吟诗为推敲，已属割裂。至改为敲诗，明以前人实无此语。疑为赝鼎，盖亦有由矣。

##### 《谭藏用诗集》一卷、《集外诗》一卷（江苏巡抚采进本）

> 	旧本题唐谭用之撰。用之字藏用，其履贯时代不见於史。《新唐书艺文志》载有谭藏用诗一卷，次於刘言史、黄滔之前。《全唐诗》亦载用之诗一卷，谓为五代末人。而《宋史文苑传》又云：“开宝初，有颖贽、刘从义善为文章，张翼、谭用之善为诗，张之翰善笺启。”则又当为宋初人。厉鹗《宋诗纪事》遂系之於宋。众说纷纷，莫能考定。今此集前题“姑苏吴岫家藏本，悉依宋钞”十一字。后有谭氏子孙札一通，称集本元人抄宋版，抄书家珍藏，罕行於世云云。是其书当出於明之中叶。而《全唐诗》所载之七律四十首，则别为《集外诗》附之於后。盖亦其子孙所题以别於本集者。然自宋以来，阅数百年，收藏者从未著录，而忽得於吴岫家。又集外诸诗皆本於唐诗鼓吹，当时郝天挺所选录已不为少，乃无一篇出於本集。其故颇不可解。且反覆检勘，颇多疑窦。如经历官名不特《唐百官志》所无，即宋代亦未曾置，至元时始有此职。而集中《梦祝直诗》，乃有“忽梦浔州祝经历”句，其可疑者一也。又《吴真人奉旨求贤诗》，不似唐人语。

> 	考元时有道士吴全节，被遇成宗、仁宗、英宗，封崇文弘道真人，见於《元史》。

> 	而延祐中尝命真人王寿衍求访道行之士，与此所云奉旨求贤者情事相近，似当为吴全节作。其可疑者二也。又集中《赠胡守诗》，铺叙时事极详，其大略云：“因思闽广间，壤地有深阻。凶豪据深洞，老幼负戈弩。幸逢天子圣，元帅复神武。诏书一日下，海内尽歌舞。横筭罢舟车，求贤复科举。”而《金盘山诗》又有贞元纪年。案贞元为德宗年号，距唐末百馀岁，时代大不相及。而证诸《唐书》，亦无闽、广作乱之事。惟《元史》载，成宗元贞元年，昭、贺、藤、邕、澧、全、衡、吉、赣、南安等处，蛮寇窃发。二年，上思州叛贼黄胜许攻剽水口思光寨，其后屡见於《本纪》，似与闽、广凶豪之语相合。而仁宗皇庆二年始行科举，与“求贤复科举”语亦相近。盖元代未尝有此制，仁宗始法古举行，故谓之复。若唐则科举一代不绝，不可谓之复矣。贞元年号恐当是元贞之讹。特元贞尽二年，而此作七年为不相符耳。其可疑者三也。又《送赵容诗》云：“武林杨柳旧依依，甲第楼台有是非。莫道天涯龙已化，但看云际鹤还飞。”其意似指南宋之亡。若唐末、五代时，则钱氏据有临安，势方全盛，安得有此语。其可疑者四也。岂用之遗集散佚残阙，其子孙剽他人所作，搀杂其间，以足卷帙，故牴牾如是欤。

##### 《范文正公尺牍》三卷（浙江巡抚采进本）

> 	宋范仲淹撰。仲淹有《范文正集》，已著录。是编皆其平生手简，为家书三十六首、交游八十一首。盖其家子孙所辑，宋时已於集外别行。后有张栻及朱子所作《文正书帖跋语》二则，当亦后人所附入。原本五卷，今止三卷，则陈振孙所改编也。

##### 《曾乐轩集》一卷（兵部侍郎纪昀家藏本）

> 	宋张维撰。维，乌程人，仁宗时官卫尉寺丞，都官郎中张先之父也。先尝摘维所自爱诗十首，绘为《十咏图》，孙觉为之序。周密《齐东野语》备载其诗及《觉序》，并述是图始末甚详。此本乃安邑葛鸣阳所刊，即从《齐东野语》录出。

> 	原图残阙，佚其第五首，故此亦惟存九首焉。

##### 《别本公是集》六卷（山东巡抚采进本）

> 	宋刘敞撰。敞有《春秋传》，已著录。其文集久佚，今始从《永乐大典》编次成帙。此本乃钱塘吴允嘉从诸书中搜辑而成。考《宋文鉴》尚有敞所作《续谥法》一篇，唐顺之《右编》有奏议六篇，此集均未收入。又误载刘攽诗及诗文重复文同题异者数篇。又《舜让禹》以下三篇，抄录舛错，原目亦颇失先后之序。

> 	然较之新喻所刻《三刘集》，采摭稍富。故今仍存其目，不没其蒐辑之劳焉。

##### 《陈副使诗》一卷（浙江巡抚采进本）

> 	宋陈洎撰。洎字亚之，彭城人，即师道之祖也。皇祐中官至三司盐铁副使，宋国史、实录皆不为立传，故《宋史》亦失载其人。此本仅诗十二首，金侃跋语谓陆绳仲从宋人墨迹卷录出者。前有熙宁九年曲阜颜复《序》。后有张徽、司马光、苏轼、任希夷、李五《跋》。《复序》谓其事业在卿大夫者，以补国利民传。《跋》亦谓景行懿文，知者益鲜。曲阜长道颜公、侯官宏中郑公而下诸大贤，表而出之，辑成巨轴，盖皆当时就题卷中者。《跋》作於嘉定癸酉。自皇祐改元至是一百六十馀年，贤士大夫犹相与珍其遗篇，景企不置，则洎之为人可知矣。金侃又谓跋其后者尚有林希、孙觉、苏辙、徐积、钱世雄诸人，惟遗侯官郑宏中一跋。今希等诸跋并佚不存，则已非侃所见之本。又颜复称诗二十二篇，苏轼称诗二十五篇，今所存仅及其半，亦不知何时散失。厉鹗《宋诗纪事》载洎诗十三篇，较此本多《过项羽庙》、《过田文墓》二篇。惟此本所有之《黄鹄诗》，鹗失采耳。

##### 《居士集》五十卷（内府藏本）

> 	宋欧阳修撰。前列《苏轼序》及《年谱》。旧本每卷有熙宁五年子发等编次数字。而《轼序》谓得於其子棐，乃次而论之。盖序作於元祐六年，时发已卒，故序中不及耳。庆元中周必大编次修集，自《居士集》外，有《外集》等九种，通一百五十三卷。此编仅三之一，然出自修所手辑。《文献通考》引叶梦得之言曰：“欧阳文忠公晚年取平生所为文。自为编次。今所谓《居士集》者，往往一篇阅至数十过，有累日去取未决者。”则其选择为最审矣。此本又取淳熙间孙益谦所校重镌，卷末列诸本字句异同，极为详核。又一本为明代朝鲜所刊，校正亦极精审。以周必大所编《文忠集》已全部收入，无庸复录，故今惟存其目焉。

##### 《欧阳遗粹》十卷（编修励守谦家藏本）

> 	明郭云鹏编。云鹏爵里未详。卷首有嘉靖丁未云鹏《自叙》。以陈亮《欧阳文粹》仅录一百三十篇，所收太隘，乃补录八十三篇，附刻其后。然亮所录持择精审，与本集多有异同。宋人旧本，存之可以备参考。此则全从本集采出，字句既无可互证。又其精不及亮所录，而其博又不及修所自定《居士集》。实两无所取，故析出别存其目焉。

##### 《老泉文》（无卷数，编修励守谦家藏本）

> 	明郭祥鹏编，祥鹏，泰和人，成化辛丑进士。是集於《苏洵集》中摘取《权书》十篇、《衡论》十篇、《笺策》二篇，别为一集。案《洵全集》具存，其文章之妙，岂止於此。此选亦无谓甚矣。

##### 《东坡外集》八十六卷（江苏巡抚采进本）

> 	不著编辑者名氏。前有《焦竑序》，称“世传东坡集多乱以他人之作。如老苏《水官》、《九日上魏公》、《送僧智能》三诗，叔党《飓风》、《思子台》二赋，人知其谬。至《和陶拟古》九首、《大悲圆通阁记》，本子由作，见《栾城遗言》。《虚飘飘》三首，公与黄、秦倡和，见《少游集》。《睡乡记》、《拟无功醉乡记》而作，今并属子瞻。代滕甫辨谤，王铚谓为其父作四六话，备载其文。大率纪次无伦，真赝相杂。最后得《外集》读之，多前所未载。而卷帙有序。如《题跋》一部，游行诗、文字画等各以类从，而尽去《志林》、《仇池笔记》之目，最为精核。其本传自秘阁”云云。考《和陶拟古》九首虽见於《栾城遗言》，其实轼、辙各自有诗。所谓“客从远林薄，依墙种杨柳”者，辙诗也；“有客叩我门，系马门前柳”者，轼诗也。竑所纠摘，未为尽确。又辙所作轼墓志，载所作凡六集。晁陈二家所录，多《应诏集》十卷。《宋史艺文志》所载凡十一集。皆无此八十六卷之本。且《外集》之名，以别《内集》。轼之诗文既已全载於此，别无所谓《内集》，则《外集》之名殊无根据。竑称得之秘阁，不知明代之书，尽於杨士奇、张萱所录。二家之目不载，竑又何从而得之。此直竑以意删并，托之旧本耳。

##### 《黄楼集》二卷（两淮马裕家藏本）

> 	明鲁点编。胡廷宴补。点有《齐云山志》，已著录。廷宴，漳州人。点书成於万历甲辰，廷宴补刊则在丁未，相距二三年，而廷宴序称岁久浸坏，渐以失次，殆不可晓。盖明代朝觐官入都，例以重货赂津要。其馀朝官，则刊书一部，佐以一帕致馈，谓之书帕。其书即谓之书帕本。其仓卒不暇自刊者，则因旧官所刊，稍改面目而用之，动以旧刊漫漶为词，而偶忘其相去不久也。宋熙宁十年，苏轼守徐州，值河决澶渊，南溢於泗，城几没。轼捍御百方，城以无恙。乃取土克水之义，即城东门为楼，垩以黄土，名曰黄楼。其弟辙及秦观皆为之赋，陈师道为之铭，轼亦有《九日黄楼》、《黄楼观月》诸诗，遂为古迹。点官徐州，因裒轼诗文作於徐州者为一集，题曰《黄楼集》，实非皆为黄楼作也。入之《地理》，名实不伦，今仍入之《别集》，附轼集后焉。

##### 《东坡守胶西集》四卷（浙江巡抚采进本）

> 	明阎士选编。士选字立吾，绥德州人，万历庚辰进士，官至山东按察使。是编乃士选为莱州府知府时采苏轼在胶西诗文刻为一帙。以尚有挂漏，及官按察使时补完之。其王宗稷年谱，亦仅摘录熙宁八年乙卯轼到密州，及十年丁巳自密移知河中府，复改知徐州一段。盖借轼以重胶西也。

##### 《苏文奇赏》五十卷（江苏周厚堉家藏本）

> 	明陈仁锡编。仁锡有《系辞十篇书》，已著录。是编取《东坡七集》分体选录，一以时文之法批点之。至於《志林》之属，亦皆摘录，不知是固不以文章论也。《飓风赋》乃苏过之作，后人误题其父。仁锡因而录之，亦漫无考证矣。

##### 《东坡禅喜集》十四卷（浙江巡抚采进本）

> 	明凌濛初编。濛初有《圣门传诗嫡冢》，已著录。先是徐长孺尝取苏轼谈禅之文，汇集成编，唐文献序而刊之。濛初以其未备，更为增订。万历癸卯，濛初与冯梦祯游吴阊，携是书舟中，各加评语於上方。至天启辛酉，与《山谷禅喜集》并付之梓。濛初喜取前人小品，以套版刻之，剞劂颇工，而无裨艺苑，此亦其一种也。

##### 《东坡养生集》十二卷（内府藏本）

> 	国朝王如锡编。如锡字武工，江宁人。是编前有《王思任序》，则当成於前明之末，然又有康熙甲辰《邱象升序》，盖书成於崇祯中，批点行世则出象升手也。其书取苏轼诗文杂著有关於闲適颐养者，分《饮食》、《方药》、《居止》、《游览》、《服御》、《翰墨》、《妙理》、《调摄》、《利济》、《述古》、《志异》十二门。轼以文章气节雄视百代，其游戏诸作，大抵患难中有托而逃。

> 	如锡乃惟录其小品，所谓“飞鸿翔於寥廓，而弋者索之薮泽”也。使轼仅以此见长，则轼亦一明季山人而已矣，何足以为轼乎。

##### 《苏诗摘律》六卷（内府藏本）

> 	旧本题“长垣县知县无锡刘宏集注”，不详时代，惟取苏轼集七言律诗注之，潦草殊甚。

##### 《吕次儒集》一卷（编修汪如藻家藏本）

> 	宋吕南公撰。南公有《灌园集》，已於《永乐大典》中裒辑成编。此本乃后人采掇而成。仅《麻姑山诗》二十四首，《福山诗》一首，文三首，仍以符行中《原序》冠之。其《麻姑山诗》盖出《麻姑山志》，前有《小引》。《西江诗话》所载之《葛仙峰诗》，即在其中，而题作《上葛仙坛》，标目小异。其《钱邓州不烧楮钅强颂》一首，则自吕祖谦《宋文鉴》中录出者也。篇帙寥寥，采摭殊为寒窘。今既别编巨帙，此为废稿矣。

##### 《支离子集》一卷（浙江鲍士恭家藏本）

> 	一曰《竹堂集》。宋道士黄希旦撰。希旦，邵武人，一名晞，字姬仲，自号支离子。熙宁中尝召至京师，典太乙宫事。后病卒，其徒传为仙去，无可证验也。

> 	此集为淳祐己酉九龙观道士危必升所编。后附小传云，希旦为九天弥罗真人，掌上帝章奏，语甚怪妄。其诗亦凡近无深致，不类出世有道者之言。且希旦没於熙宁甲寅，不云有诗。越一百七十五年，是集忽出於羽流，则非惟仙去之说事涉荒诞，并此集殆亦依托矣。

##### 《山谷刀笔》二十卷（编修汪如藻家藏本）

> 	宋黄庭坚撰。《庭坚全集》已著录，此乃所著尺牍也。以年为次，自初仕至馆职四卷，居忧时三卷，在黔州三卷，戎州七卷，荆渚二卷，宜州一卷，皆於《全集》中摘出别行者。然是编向有宋椠本，非后人所为。考《宋史艺文志》，杨亿亦以刀笔别行，盖当时风气有此一体云。

##### 《精华录》八卷（浙江鲍士恭家藏本）

> 	旧本题宋任渊编。渊有《山谷内集注》，已著录。是集皆摘录黄庭坚诗文。

> 	前有《渊序》，不著年月。又有朱承爵题词，称尝得其《目录》，盖宋元祐间刻版，而亡其文。心宝其名而窃病其实。久之始获旁稽载籍，缘目寻词，以还故物。

> 	若《太史大全诗》，《宋文鉴》、《文苑英华》、《文翰类选》、《光岳英华》诸集悉掇拾无遗云云。考庭坚卒於徽宗崇宁四年乙酉。是书之选虽无年月，然称黄太史《山谷集》几万篇，尝节其略而谬注三十之一也，则成於所注《内集》后。

> 	《内集注》中已称徽宗为徽考，鄱海许尹叙《内集注》亦称作於绍兴时。此集既刻於元祐中，何以反在其后。且《录》中诗文以本集年月核之，已有崇宁中作，何以预刻於元祐时。集中之目，亦往往与本集不合。如《夜发鄂渚晓泊汉阳亲旧携酒追送》一题，是时庭坚自武昌赴宜州贬所，故亲旧追送至於汉阳。此本割裂其文，作《汉阳亲旧追送》，则亲旧属之汉阳，“追送”字不可通矣。又用前韵《赠高子勉》一题，乃庭坚自用其韵，本集可考。此本乃作《和高子勉》，则事实全乖矣。《谢公定和二谢秋怀邀予同作》一题，有末四字，乃见倡和之意。此本无此四字，则《谢公定自和二谢》，与庭坚无关矣。甚至《双井茶诗》“人间风日不到处”四句，乃七言古诗之前半，而割为绝句，改其题曰《内直观化》。

> 	第十一首之《竹筍初生》一绝，改其题曰《二月江南》。《修水记》一篇乃取庭坚《书幽芳亭》一篇，摘其中一段，而略增末数语。其馀窜乱，不可胜数。渊所注《内集》，年经事纬，考证详明，何以此集愦愦至此。至於所录集中不载诸诗，《西湖徙鱼和苏公》二首，乃陈师道三首之二，见《后山集》中。渊亦尝注师道诗，何以两集并收，漫无一语之订正。其《新竹》一首，乃陆游诗，题曰《东湖新竹》，见《剑南集》中，渊何以能於数十年前预见之。其为伪托，固可不攻而破。且《承爵序》既称缘目寻词，集中一题数首者，目中并无明文。云摘选某首，何以摘选者较多。又称所采之诗有《文苑英华》，乃宋太宗时宋白等奉敕编撰，所录诗文，止於唐代，何以有庭坚之作。排律之名，唐、宋、元人皆无之，旧集具存，可以覆案。至元末杨士宏所选《唐音》，始以排律标目。明初高棅选《唐诗品汇》，仍之不改，乃沿用至今。何以此本刊於宋时，已有五言排律。其为承爵依托为之，亦确凿无疑。何景明曰：“山谷《精华录》任渊选者，其所采取，多不惬人意。”王士祯曰：“《精华录》八卷，有天社任渊《自序》，《录》中取舍，未惬人意。”张宗柟亦曰：“观其录取大意，只以备体，且多阑入游戏之作，非上选也。”宗柟所见者称嘉靖间摹宋椠本，士祯所见者称明章邱李开先家宋椠本，皆在承爵之后。何景明虽正德时人，而比承爵亦差后。盖皆即承爵此刻，托诸宋椠。观士祯所记《任渊序》，与此本不异一字。而承爵之《序》与《渊序》貌为轧茁，如出一手。其作伪之迹，固了然矣。向来藏书之家，珍为秘笈，盖以名取之，未及一一核其实耳。

##### 《山谷禅喜集》二卷（内府藏本）

> 	明陶元柱编。元柱始末未详。是集於黄庭坚集中录其阐发禅理者别为一书。

> 	盖欲以配《东坡禅喜集》也。

##### 《后山诗集》十二卷（江苏巡抚采进本）

> 	宋陈师道撰。师道有全集已著录。此本为雍正乙巳嘉善陈唐所刊。《正集》六卷，仍魏衍所编之旧。逸诗五卷、诗馀一卷则唐蒐辑诸书，补所未备者也。

> 	《正集》旧有《任渊注》，今皆削去。别本各行，未为不可。唐同里吴谆为作序，乃极论其注当削，则谬之甚矣。

##### 《襄阳遗集》一卷（两淮马裕家藏本）

> 	明范明泰编。明泰有《米襄阳外纪》，已著录。此乃所辑米芾遗文。考芾《宝晋英光集》，世有传本，明泰盖未之见。故蒐采各书，裒为此编，然阙略殊甚。至於倒书《心经》咒语一则，本佛书旧文，非芾所撰，亦登简牍，则更误矣。

##### 《斜川集》十卷（江苏蒋曾莹家藏本）

> 	旧本题宋苏过撰。过，轼之季子，字叔党，斜川其自号也，事迹附载《宋史苏轼传》。其集《文献通考》作十卷，世无传本。王士祯《香祖笔记》称，康熙乙酉，有书贾来益都之颜神镇，携苏过叔党《斜川集》仅二册，价至二百金有奇。惜未得见之，其存佚今不可知。然士祯所记，多传闻之词，未必确也。此集乃近时坊间所刊。其本但有边阑，而不界每行之乌丝。此本染纸作古色，每页补画乌丝，而伪镌虞山汲古阁毛子晋图书一印，印於卷末，盖欲以宋版炫俗。然考晁说之所作《苏过墓志》，过卒於宣和五年。此集中所称乃嘉泰、开禧诸年号，以及周必大、姜尧章、韩侂胄诸人，过何从见之。其中所指时事，亦皆在南渡以后，尤为乖剌。案刘过《龙洲集》中所载之诗，与此尽同。盖作伪者因二人同名为过，而抄出冒题为《斜川集》，刊以渔利耳。《龙洲集》已别著录，此本本不足存。以世传刊本、抄本不一而足，且卷数与《文献通考》所载相合，恐其荧听，故存其目，而辩之焉。

##### 《双峰存稿》六卷（江西巡抚采进本）

> 	旧本题宋进士舒邦佐平叔撰。《宋志》及诸家书目皆不著录。厉鹗《宋诗纪事》亦不载其名。前有《自序》，称早困举子业，窃第后方学四六语。又称尚书刘公曾为辛丑省试官，余以晚出门生之礼事之。辛丑为徽宗宣和三年，则邦佐当为北宋末人。集中有《和洪龟父岁晏诗》。龟父，黄庭坚甥洪朋字也。庭坚最赏其诗。而刘克庄《后村诗话》称其早卒，则邦佐与之倡和，又在徽宗以前。《序》末题甲子岁四月，而中云“投绂西归，老於三径”。甲子为高宗绍兴十四年。则其老而退休在南宋之初．而集中有《贺黄察院启》，在绍熙四年；《迎潭帅朱殿撰启》，在绍熙五年。上距高宗甲子凡五十年，邦佐当已百有馀岁，乃复在仕途，似无此理。况邦佐及见洪朋，则与苏轼、陈师道、僧道潜皆同时人，特相距先后间耳。《自序》称愿借后山“向来一瓣香，敬为曾南丰”句，则陈师道语也。

> 	《真隐集序》称递相传写，不无鱼鲁，谨守昔人“白鸥没浩荡，采菊见南山”之戒，则苏轼语也。其诗复云：“不如陶靖节，客至空持瓯。不如苏东坡，胜败两忘忧。”又云：“大苏文章继老苏，魏徵勋业付魏谟。”又云：“参寥已似絮沾泥，天女虽来暖非肉。”皆作典故用之，尤为可疑。他如“池平初斗蛤，柳老半藏鸦”，即轼诗之“夜凉初吠蛤，柳老半书虫”也。“早为挂铜钲”，即轼诗之“树头初日挂铜钲”也。“小雨止还作，虚窗暗又明”，即轼诗之“微雨止还滴，小窗幽且妍”也。“蜜熟花蜂亦惯营”，即轼诗之“蜜熟黄蜂亦懒飞”也。“卷地风来忽吹散”，即轼诗之“蓦地风来忽吹散”也。即刻意学步，不应雷同至此。

> 	其为摭轼诗赝作，痕迹显然。至於宋璟《梅花赋》，宋已不传。故《李纲集》有补作，其序甚明。今集中有《读广平梅花赋诗》，知其出在刘埙《隐居通议》之后。“梅子又生仁”句，乃以唐寅诗“试尝梅子又生仁”句，截去二字，知其出於唐寅之后，是殆近时之所为耳。

##### 《别本海陵集》一卷（浙江巡抚采进本）

> 	宋周麟之撰。麟之《海陵集》二十三卷、《外集》一卷，已著录。此本仅诗六十三首、文四篇，即《外集》一卷，书贾削去标题“外集”字，别作伪帙，以售欺耳。

##### 《李忠定集选》四十四卷（福建巡抚采进本）

> 	宋李纲撰。纲有《梁溪集》，已著录。此本凡录奏议十五卷、文十六卷、诗六卷、《靖康传信录》三卷、《建炎进退志》四卷，冠以本传一卷、行状三卷。

> 	明万历中闽人李嗣元所撰。其凡例称限於赀，不及全刊也。兵燹版佚。国朝康熙己酉，建宁李荣芳又重刊之，称购得三旧本，皆有残阙，合之乃成完帙，其用力颇勤。《梁溪全集》，大抵藏书旧家始有之，世不多见。今行於世者惟此本。故附存其目，不没剞劂之功云。

##### 《林泉结契》五卷（编修汪如藻家藏本）

> 	宋王质撰。质有《诗总闻》，已著录。是编乃商邱宋荦摘《绍陶录》中《山友辞》、《山友续辞》、《水友辞》、《水友续辞》、《山水友续辞》各为一卷。

> 	谓其有玩物適情之趣，改题此名，其文则无所增损也。

##### 《北山律式》二卷、附《王炎诗》一卷、《晁冲之诗》一卷（浙江鲍士恭家藏本）

> 	宋叶梦得所选程俱诗也。梦得有《春秋传》，俱有《麟台故事》，皆已著录。

> 	是编前有《梦得序》，称“致道《北山集》四十卷，既为之序。人皆知致道之文，而不知其诗。即知其诗，亦仅知其古风，而不知其律诗之妙。及门郑晦，系致道同里人，初学韵语。予谓其何舍近而就远也。因选录致道近体诗二卷，名曰《北山律式》”云云。其文浅鄙，不似梦得他作。《北山集》已别著录，此为骈拇枝指，无论真伪矣。卷后附录王炎《双溪类稿》十数首、晁冲之《具茨集》数首，尤不解其何意。大抵杂凑之本，姑充插架之数者也。

##### 《别本汪文定集》十三卷（江苏巡抚采进本）

> 	宋汪应辰撰。《应辰全集》已於《永乐大典》内裒辑成编，别著於录。此本乃明程敏政以内阁藏本选录而成，非其完帙。

##### 《延平文集》三卷、《附录》二卷（编修汪如藻家藏本）

> 	宋李侗撰。侗有朱子所辑《延平问答》，已著录。此本乃侗裔孙葆初更汇诗文一卷，附缀於后，改题此名，故《宋志》不载。前三卷均标曰“朱熹编”。其实朱子惟编《问答》，未编诗文，特借以为重耳。后二卷为《附录》，则朱子所为行状之类也。

##### 《别本芦川归来集》六卷（编修汪如藻家藏本）

> 	宋张元幹撰。是集已於《永乐大典》中裒辑成编，别著於录。此本凡诗二卷、杂文三卷，末附《幽岩尊祖事实》一卷。诗仅有近体，又编次无绪，至以《题米元晖瀑布横轴》一诗、《题苏养直绝句后》一诗、《题江天暮雨图》一诗、《题江贯道绝壁古松》一诗入之《杂文跋类》中，盖残阙掇拾之本也。

##### 《陈文恭公集》十三卷（浙江鲍士恭家藏本）

> 	旧本题宋陈康伯撰。康伯字长卿，弋阳人，宣和三年中上舍丙科，仕终尚书左仆射，同中书门下平章事，谥文恭，事迹具《宋史》本传。是集为其裔孙以范编次，并以诰敕及诸书文字有涉於康伯者汇附於后。然遗文仅二卷，而附录乃十一卷。末大於本，殊非体例。且遗文亦多伪作。如所载《谢敕命修家谱表》，称昨进家谱，敕令史院编修填讳。自古以来，无是事理。其谢语称“伏惟圣躬保重，圣寿隆长”；而首称“臣康伯叩头拜谢曰”，末称“臣等不胜欣跃，无任感戴叩谢之至”，尤不晓宋人章表体例。又首载《原序》一篇，称“乾道七年新安门人朱熹顿首拜书於碧落洞天”。其词鄙陋殊甚。《朱子年谱》具在，不言有此师。

> 	朱子集中亦无此文。盖无往而不伪也。

##### 《志道集》一卷（浙江鲍士恭家藏本）

> 	旧本题宋顾禧撰。禧字景繁，吴郡人。居於光福山，闭户诵读，不求仕进。

> 	绍兴间，有司以遗逸荐，不起。后筑室邳村，表曰漫庄。凡田居五十年而终。尝与吴兴施宿注苏轼诗，行於世。《陆游序》所谓助以顾君景繁之赅洽是也。兹编称禧子宏闻搜求遗稿，从江浙提刑转运任某抄得若干首，取鲁论隐居求志之义，题曰《志道集》。然莫知其所自来。卷首有禧侄长卿《序》，称禧以文章擅名，为里中同学所忌，指作周世宗宫词，祸几不解。会以遗逸荐，得白。於是杯酒释奠，尽焚生平所著述。凡百馀卷，无复只字存者。其叙述禧生平颇具。惟《序》末署至元壬辰，乃元世祖即位之二十九年。禧为宋高、孝时人，相距一百馀年，安得有其侄尚在，为之作序。又考集中多载洪兴祖倡和之作，兴祖当绍兴中以忤秦桧贬死，禧正与之同时，又似乎真出禧手。惟《赠行省任古》一首，宋时无此官名。而《序》中则作提刑转运任公，复与宋制相合。其长卿结衔称石泉书院山长、福州路教授，又非宋官，殊参错不可解。诗仅三十馀首，且多俚句，疑其出於依托焉。

##### 《千虑策》二卷（江西巡抚采进本）

> 	宋杨万里撰。万里有《诚斋易学》，已著录。是编凡《君道》三策、《国势》三策、《治原》三策、《人才》三策、《论相》二策、《论将》二策、《论兵》二策、《驭吏》三策、《选法》二策、《刑法》二策、《冗官》二策、《民政》三策。前有《自序》，已载於《诚斋集》中。此江西所刊别行本也。本传称虞允文为相，见此策，荐为国子博士，则当时已别行矣。

##### 《锦绣论》二卷（永乐大典本）

> 	旧本题宋杨万里撰。考宋贡举条式，第二场试论一道，限五百字以上，则此编盖当时应试程式也。然体例拘陋，未必真出於万里，疑并书中国子监批点皆坊贾托名耳。

##### 《分类诚斋文脍后集》十二卷（副都御史黄登贤家藏本）

> 	不著编辑者名氏。其书分三十二类。取杨万里《易传》、《千虑策》中之语摘录标题，各加批点，殊为庸俗。又有题见此集，而注云“文见前集”者，亦非完书。相其版式，乃麻沙旧刻，盖宋末书坊陋本也。

##### 《蕊阁集》一卷（两淮马裕家藏本）

> 	旧本题宋辛弃疾撰。弃疾有《美芹十论》，已著录。是编集六朝及唐人诗句为五七言近体，平声上下三十韵，韵为一首。前有弃疾《自序》。今按《唐韵》及《宋礼部韵》皆上平二十八部，下平二十九部。至理宗末，平水刘渊始并为上下平各十五部。弃疾当高、孝、光、宁之朝，平水韵未出，安得而用其部分。且平韵分上下，自《广韵》已然。集中顾以一先为十六先，至咸韵为三十，此向来韵书所无。又据魏了翁之说，《唐韵》下平作二十九先，而小变之者也。至集句始於晋傅咸。宋王安石、孔武仲皆有其体。今序首即云集韵非古。又舍王、孔而独举陈后山、林莆田，尤极疏舛，文笔亦颇类明末竟陵一派，决不出弃疾之手也。

##### 《别本攻愧文集》三十二卷、《诗集》十卷（兵部侍郎纪昀家藏本）

> 	宋楼钥撰。钥有《攻愧集》，已著录。此本前后无序跋。又《文集》有目，而《诗集》无目，较原集少七十八卷，盖后人选录而成。然世所传写，大抵此本，今亦附存其目焉。

##### 《朱子大同集》十三卷（江苏巡抚采进本）

> 	宋陈利用编。明林希元增辑。希元有《易注存疑》，已著录。是编皆朱子官同安时所作。考《朱子年谱》，二十四岁为同安主簿。越二年，受学於李侗。又四年，秩满而归。凡莅事七年。其称大同者，唐贞观中於同安置大同埸，宋时亦有大同驿，从古名也。诗文皆全集所载，问答亦语录所收，别无新异。徒以贤者所莅，人争攀附以为重。故同安之人裒刻以夸饰其地。实不足以尽朱子，而朱子亦不藉此表章也。

##### 《晦菴文钞续集》四卷（安徽巡抚采进本）

> 	明崔铣编。铣有《读易馀言》，已著录。宣德中，常熟吴讷有《晦菴文钞》六卷。铣以其未备，复为续辑，而略释大意於每篇之末。盖与讷书相辅而行，《目录》以七卷为始，亦合讷书计之也。

##### 《朱子文集大全类编》一百十一卷（兵部侍郎纪昀家藏本）

> 	国朝朱玉编。玉，建阳人，朱子十六代孙也。是编以朱子正、续、别三集合而为一，俾诸体各以类从。每体之中，又以编年为先后，分为八册。一册为道学渊源、世系、题赞、事实、年谱、祭文、行状、褒典、祠庙及门人姓氏附录，凡三卷。二册为赋、诗、诗馀，凡十卷。三册为封事、奏札，凡二卷。四册为政迹、宫观、经筵、表文、疏文，凡十一卷。五册为书劄，凡十四卷。六册为问答，凡三十五卷。七册为杂著，凡十五卷。八册为序记、祝文、碑文、行状、墓志、事实、年谱、遗事及庭训、墨迹，附编著书目，凡二十一卷。每卷各为之引，述其用力颇勤。然割裂烦琐，究不及大全集之原本，为能存其旧也。

##### 《别本象山文集》六卷（江西巡抚采进本）

> 	宋陆九渊撰。旧本题九渊门人傅子云编。首卷为年谱，次卷为讲学语录，后四卷为诗文，末附以谥议、行状。前有万历乙卯金谿傅文兆重刻《序》，称文集已经七刻，殊无善本。友人周希旦得全集而刻之金陵，集中不敢刊削一字。又称吾家子云与先生同里云云。考九渊子持之所作年谱云：开禧元年乙丑，持之编遗文为二十八卷、《外集》八卷，杨简序之。三年丁卯，抚州守括苍高商老刊於抚州。是为初本。又云：嘉定五年壬申八月，张衎编遗文成，傅子云序之，未言刊版与否。是为第二本。是年九月，江西提举袁燮刊其文集三十二卷於仓司，称为持之所裒益。是为第三本。绍熙四年辛卯，燮之子甫文重刊之。是为第四本。

> 	《文献通考》作《象山集》二十八卷、《外集》四卷，与三十二卷数合，并载《燮序》於后。《宋史艺文志》亦同，无所谓六卷之本，亦无所谓傅子云编之事。其文仅全集五分之一，则不敢刊削一字之说，尤为诞妄，盖后人选刻之本。

> 	文兆以宗族之故，借张衎本有子云作序一事，遂题其名，实非当日之旧。其年谱亦多所窜乱，如载形家占其先墓之言，有“糊糊涂涂生一个大孔夫子”之语，显为不学者所妄加也。

##### 《别本缘督集》十二卷（浙江鲍士恭家藏本）

> 	宋曾丰撰。丰集久无完本，近始采《永乐大典》所载，葺缀成帙，已著於录。

> 	此本为其十世孙自明所辑。万历癸未，詹事讲为选而刻之。据事讲《自序》，其先本曾氏裔也。所选仅诗三卷、文九卷，挂漏颇多。今已采其中《永乐大典》所未载者，编入新本，故附存其目，不更缮录焉。

##### 《止斋论祖》五卷（浙江鲍士恭家藏本）

> 	宋陈傅良撰。傅良有《春秋传》，已著录。初，傅良讲学城南茶院时，以科举旧学，人无异辞。於是芟除宿说，标发新颖，学者翕然从之。此论五卷，盖即为应举而作也。首列《作论要诀》八章，中分《四书》、《诸子》、《通鉴》、《君臣》、《时务》五门，凡为论九十二篇。考《止斋文集》卷末附录杂文数首，编内《守令》、《文章》、《民论》三篇存焉，馀皆削而不录。疑傅良当日自悔其少作，故其门人编次之时，不以入集。特别录此本，私存为程试之用耳。

##### 《南塘四六》一卷（浙江巡抚采进本）

> 	宋赵汝谈撰。汝谈字履常，太宗八世孙，居於馀杭，淳熙十二年进士，官至权刑部尚书，事迹具《宋史》本传。汝谈在当时，颇以诗名。历掌制诰，亦以文章典雅见称。其《嘉定贺玉玺表》，有“函封远致，不知何国之白环；瑑刻孔彰，咸曰宁王之大宝”四语。王应麟《困学纪闻》极称之。今全篇在集中。然他作不尽如是也。

##### 《别本后乐集》十卷、《附录》二卷（江苏巡抚采进本）

> 	宋卫泾撰。泾集本五十卷，刊於元代，岁久散佚。今从散见《永乐大典》中者编次成帙，已著於录。此本乃其十四世孙楫所辑。以志乘诸传及遗像弁卷首，而以廷试策为卷一。奏疏为卷二至卷九，各以时代编次。其末卷则泾与人往还书及所题诗，而以后人祠记之类附焉。楫之大旨，以奏疏为主，故诗别录於末。然与后人之文杂编，究非体例。其搜采颇为未周，亦不及新编之完备也。

##### 《骚略》三卷（浙江汪启淑家藏本）

> 	宋高似孙撰。似孙有《剡录》，已著录。是编皆所拟骚赋，凡三十三篇。其后《欸乃词》一篇，集杜甫诗八句、柳宗元诗四句为之，殊纤诡也。

##### 《棠湖诗稿》一卷（浙江鲍士恭家藏本）

> 	旧本题宋岳珂撰。珂有《金陀稡编》，已著录。兹编乃所作宫词一百首，皆咏北宋之事。前有珂《自序》，称“棠湖纶钓之暇，適有犹子从军自汴归，诵言‘宫殿钟虡，俨然犹在’。慨想东京盛际，文物典章之伟观，圣君贤相之懿范，辄用王建体，成一百首，以示黍离宗周之末志”云云。其本为鲍氏知不足斋所刊。

> 	宋以来公私书目悉不著录，不知其所自来。《珂序》亦无年月。考珂《桯史》，称绍熙壬子，年十岁，则端平甲午金亡之岁，其年仅五十二，固犹及见宋师之入汴。又据所作《玉楮集》，珂以绍定癸巳坐黜，至嘉熙戊戌乃重召，则灭金时珂正闲居，与《序》亦合。然汴京图籍，尽入於金，史有明文。诗中乃云“卷帙异书三十万，至今光采动奎星。”所谓今者，何时也？且褚摹《兰亭》，终存己法；苏和陶诗，不掩本色。珂《玉楮集》具存，其词与此迥殊。虽酷学唐人，未必遽失故步至於如此。又王建、王珪、花蕊夫人、宋徽宗、杨皇后诸家宫词，今或有不省为何语者。盖宫禁旧事，载籍不能备录，往往无徵。此一百首则检点宋人说部，无不可注其端委。何珂之所述，尽今人之所知也。昔厉鹗作《宋诗纪事》，凡鲍氏藏书，无不点勘，今所进本标识一一具存，独无一字及此书，则出在鹗后矣。疑鹗及符曾等七人尝合作《南宋杂事诗》，而其《北宋杂事诗》则未及成书。

> 	或遗稿偶存，好事者嫁名於珂耶。

##### 《松垣集》十一卷（衍圣公孔昭焕家藏本）

> 	旧本题宋幸元龙撰。元龙字震父，高安人。《宋史》不为立传。据集中所言，尝举进士。理宗朝任朝奉郎、郢州通判。以论史弥远，为陈<目亥>所劾，罢归。是集《宋志》亦不著录。所载凡疏三篇、书四篇、记事六篇、序一篇、行状一篇、墓志铭一篇、诗十首。前有像赞及传，今已佚。后为事迹一卷，载所判岳飞、万俟卨子孙争田事，不知何人所记，疑即集中称滨谷居士者所为。滨谷名鸣鹤，即元龙后裔，搜辑遗稿，编成此帙者也。诗文各系以评语，间有注释，亦颇疏略。

> 	元龙事迹无考。其题曰幸清节公，亦莫详其得谥之由。首篇《论国是疏》内自引所作与陈<目亥>、刘之杰二律，而终之曰二诗之意切矣。殊非臣子对君之体。他文亦多鄙浅。而诗谓一篇为一韵，尤古无是例，殆出依托。其《事迹类》中载万俟卨子孙与岳飞家争田，委问一十三州府县不能决，理宗御批金牌，敕赐诸侯剑、皂纛旗、衮龙笔架、玳瑁砚，委公裁断。又称判毕奏闻，上大喜，赐绯鱼袋一、象笏一、玉带一、金帛百端、梅花金台盏一副。是直委巷之语矣，古来有是事乎？

##### 《臞轩四六》二卷（浙江鲍士恭家藏本）

> 	宋王迈撰。迈有《臞轩集》，已於《永乐大典》中裒辑成编，别著於录。

> 	此乃所作骈体凡一百五首，盖即从原集中摘出别行者也。

##### 《献丑集》一卷（浙江巡抚采进本）

> 	宋许棐撰。棐有《梅屋集》，已著录。是集前有嘉熙丁酉《自序》，仅短文十一篇、樵谈三十则。载左圭《百川学海》中，似非完本。词旨浅俗，亦无可取。

##### 《渔父词集句》二卷（永乐大典本）

> 	宋释少嵩撰。少嵩字亚愚。其《序》曰：“嘉定壬申，予年十九。其秋自穆湖买船由鄱阳九江之巴河，往来凡数月。每遇景感怀，因集句作《渔父词》以自適。”所集不甚工，亦李龏《翦绡集》之流亚耳。

##### 《断肠集》二卷（浙江鲍士恭家藏本）

> 	宋朱淑真撰。淑真，钱塘女子，自号幽栖居士，嫁为市井民妻，不得志以没。

> 	宛陵魏端礼辑其诗为《断肠集》，即此本也。其诗浅弱，不脱闺阁之习。世以沦落哀之，故得传於后。前有《田艺蘅纪略》一篇，词颇鄙俚，似出依托。至谓淑真寄居尼菴，日勤再生之请，时亦牵情於才子，尤为诞语。殆因世传淑真《生查子》词附会之。其词乃欧阳修作，今载在《六一词》中，曷可诬也。（语详《词曲类断肠词》条下。）王士祯记康熙辛亥见淑真绍定二年手书《璿玑图记》一篇，备录其文於《池北偶谈》中，且称《断肠集》不载此文。诸家撰闺秀诗笔者，皆未之及云云。然流传墨迹，千伪一真。此文出淑真与否，无从考证。疑以传疑，姑存是一说可矣。

##### 《巽斋四六》一卷（浙江鲍士恭家藏本）

> 	宋危昭德撰。昭德字子恭，昭武人，宝祐元年进士，官至权工部侍郎，事迹具《宋史》本传。昭德所著有《春山集》，今已久佚。此本摘录其骈体，仅四十九首，非完本也。

##### 《石堂遗集》四卷（福建巡抚采进本）

> 	宋陈普撰。普有全集，已著录。此本以《浑天仪论》十六条及各体文为第一卷。赋三首、词四首、歌二首及各体诗为第二卷。其三、四两卷七言绝句二百馀首，皆咏史之诗，末附以杂纂十二条。乃明天启中普里人阮光宁所选刻，非完帙也。

##### 《东涧集》一卷（江西巡抚采进本）

> 	宋汤汉撰。汉字伯纪，安仁人，以荐授信州教授，度宗时，官至工部尚书，谥文清，事迹具《宋史儒林传》。史称汉文集六十卷。今惟所编《妙绝古今》尚有传本，而文集则久佚。此本不知何人所辑，杂掇史传所载奏疏七段，皆非全文。又益以《陶靖节诗注序》一篇、《重修杨龟山旧宅记》一篇、《真西山读书记序》一篇、《石鼓书院记》一篇、《妙绝古今序》一篇、《遗诗》三首。附以诸家题跋及告身。其於原帙，盖泰山一毫芒矣。

##### 《翦绡集》二卷（编修汪如藻家藏本）

> 	宋李龏撰。龏字和父，号雪林，菏泽人。是编皆集唐人之句。上卷凡二十八首，惟五言律一首，馀皆古体。下卷凡九十首，则皆七言绝句。殆以艰於属对故耶，不及石延年、王安石、孔平仲所集多矣。

##### 《汪水云诗抄》一卷（江苏巡抚采进本）

> 	宋汪元量撰。元量有《湖山类稿》，已著录。此本末有崇祯辛未《旧跋》，称夏日晒书，理云间人抄诗旧册，得《水云诗》二百二十馀首，录成一帙。其刘辰翁所批点刊行者，藏书家必有全本。当与好事者共购之云云。盖其时《湖山类稿》尚无刊本，故所见止此。所附录元纳新《读水云集诗并序》，称其多记亡国时事，及与文天祥狱中唱和之作。此本无与天祥唱和之诗，盖亦从《金台集》中抄入，非原本所有也。

##### 《须溪记钞》八卷（副都御史黄登贤家藏本）

> 	宋刘辰翁撰。辰翁有《评点班马异同》，已著录。其集本一百卷，明代已不传。独存记七十篇，其十八世孙棻等重刻之，即此本也。今全集於《永乐大典》中重为裒辑，业已成帙。此残阙之本，可无庸复录，以孤行已久，姑附存其目焉。

##### 《鸡肋集》一卷（江西巡抚采进本）

> 	宋何希之撰。希之，抚州乐安人，咸淳甲戌进士，署零陵教授。宋亡后，遁迹以终。此本首冠以廷试、省试策二篇，后附以诗文五十馀篇。皆其子孙搜辑而成，故体制舛错，编次殊为无法。文格亦多平衍。盖阙帙之馀，其菁华已不复存矣。

##### 《牧莱脞语》十二卷、《二稿》八卷（浙江鲍士恭家藏本）

> 	宋陈仁子撰。仁子字同俌，号古迂，茶陵人，咸淳十年漕试第一，宋亡不仕。是集名曰“牧莱”，言牧牛於草莱间也。初稿题其门人李懋宣编，二稿题其门人谭以则编。观卷首余恁、邓光荐、萧龙友序，则仁子盖自定之，托记於门人耳。仁子作《文选拾遗》，袭真德秀文章正宗之说，进退古今作者，若有特识。

> 	今观所作，则殊为猥滥。诸序皆推其《南岳赋》，特以压卷。邓光荐比之相如，萧龙友比之班固。然赋所云“卓高冈兮争长，走平壠兮要荒。方各有山，山各有纲。譬诸观水势之氵萦洄者，必航大海七泽之汪洋，訉花谱之繁丽者，必诹上林艮岳之低昂”，恐马、班决无是语。又多以表启骈词、语录俚字入之古文。

> 	如《与衡阳邹府教书》，通体皆散文，而其中忽曰“士修於身，将用於天子之庭。

> 	春风莘野之耕，而升陑之规模已定。夜月磻溪之钓，而牧野之体段已成”云云。

> 	不惟自韩、欧以来无此文格，即“春风夜月”四字，尚可谓之有根据乎。殆好为大言者耳。

##### 《宝峰集》二卷（两淮盐政采进本）

> 	宋赵偕撰。偕字子永，慈谿人。自以宋宗室，入元不仕，隐居大宝山东麓。

> 	是集为其外孙顾恭所编。后兵燹散失。明嘉靖中，其裔孙广东佥事继宗得旧本於杨昔济、向纯夫处，重梓行之。今所抄传，即其本也。上卷多与邑令陈文昭所论治县规条。下卷皆古今体诗，亦多陈腐。盖其学以杨简为宗，故不免以语录为文云。

##### 《方韶卿集》一卷（江苏巡抚采进本）

> 	旧本题宋方凤撰。凤有全集，已著录。此集前有《曹溶图记》，盖其家藏钞本。然前半卷全采《宋遗民录》，后半卷《钱塘诗》以下，则皆汪元量作。盖书贾伪抄以射利，溶不辨而收之也。

##### 《待清遗稿》二卷（浙江巡抚采进本）

> 	宋潘音撰。音字声甫，天台人。自咸淳之末，遭逢世乱，即隐居不仕，题所居曰待清轩。入元以后，仍隐遯以终。其集旧无传本。明嘉靖间，其后人从败簏中得遗稿，属徐云卿校定而序之。词气颇涉粗率，未知果音之手迹否也。

##### 《心史》七卷（江苏巡抚采进本）

> 	旧本题宋郑思肖撰。思肖有《题画诗》、《锦钱集》及所著杂文并附载其父震《菊山清隽集》后，已著於录。此书至明季始出，吴县陆坦、休宁汪骏声皆为刊行。称崇祯戊寅冬，苏州承天寺狼山中房浚井，得一铁函。发之有书缄封，上题“大宋孤臣郑思肖百拜封”十字。因传於时。凡《咸淳集》一卷、《大义集》一卷、《中兴集》二卷，皆各体诗歌。《久久书》一卷、杂文一卷、略叙一卷，皆记宋亡时杂事。后附《自序》、《自跋》、盟言及疗病咒一则。文词皆蹇涩难通，纪事亦多与史不合。如杂文卷中於魏徵避仁宗讳作“证”，而李覯则不避高宗讳。又记蒲寿庚作“蒲受耕”。原本果思肖亲书，不应错漏至此。其载二王海上事，谓少保张世杰奉祥兴皇帝奔遁，或传今驻军离里。卫王溺海，当时国史野乘所记皆同，思肖尤不宜为此无稽之谈。此必明末好异之徒，作此以欺世，而故为眩乱其词者。徐乾学《通鉴后编考异》以为海盐姚士粦所伪托，其言必有所据也。

##### 《罗沧洲集》五卷（编修励守谦家藏本）

> 	旧本题宋罗公升撰。案厉鹗《宋诗纪事》载公升字时翁，永丰人。大父开礼，从文天祥勤王，兵败被执，不食死。公升以军功授本邑尉，北游图恢复，不果。

> 	有《沧洲先生集》云云。其文不甚了了。天祥既败，所谓军功者何功，所谓本邑尉者何人所授，且宋亡之后，孑然一匹夫，何以北上图恢复，皆於事理不甚近。

> 	毋乃据地志、家乘之文，疑以传疑乎？此本有曹溶名字二印，盖其所藏，题曰“宋礼部侍郎邓中斋中甫批点，明翰林国史修撰七世孙伦校正”。首载赋一篇。

> 	以下各体分编，而每体之中分《无名集》、《还山稿》、《抗尘集》、《痴业集》、《北行卷》五名，各为标题。其体例既为繁碎。而以绝句居律诗前，律诗居古体前，亦颇为倒置。意者其初五集自为卷帙，其后人以体分之，故杂乱如是耶。第二卷之首有《皇帝阁春帖子》二首、《端午帖子》一首、《皇后阁春帖子》一首、《夫人阁春帖子》一首、《端午帖子》一首。考帖子词为翰林学士之职，公升一县尉，何由得有此作。且其祖既於宋末殉节，则其孙必不及南宋承平之盛，而其词乃皆治世之音，殊为可疑。又第一卷末有《得家问》二首，一曰“乍喜平安报，俄增放逐愁”，又曰“东风严濑水，不是冷扁舟”，公升未放逐严州也；一曰“万里平泉梦，惟怜创业难”，又曰“长平门下客，知复几任安”，公升亦非故将相也；又皆与其生平不合。至於燕城俗吏诸作，词气鄙俚，如出二手，殆其子孙所为，以装点其忠义者，盖窜乱失真。其为果出公升与否，殊在影响之间矣。

##### 《林屋山人集》一卷（浙江鲍士恭家藏本）

> 	宋俞琬撰。琬有《周易集说》，已著录。是集诗仅一册，附杂文数首，率浅俗不足观。其《题杨妃图》绝句一首及《食鳗辨》一篇，尤为鄙俚。盖以数学著，不以文章著也。后人重其高名，搜录遗篇存之，转为疵累耳。

##### 《遗山诗集》二十卷（江苏巡抚采进本）

> 	金元好问撰。《好问全集》，已著录。此《诗集》二十卷，乃毛晋从《全集》摘出，刊於《十元人集》中者。别行已久，姑附存其目。案好问虽入元而未仕元，晋以为元人，殊误。顾嗣立《元百家诗选初集》，以好问诗为冠，又沿晋之失。

> 	今仍题曰金人，从其实焉。

##### 《水云村泯稿》二卷（编修汪如藻家藏本）

> 	元刘埙撰。埙有《隐居通议》，已著录。又有《水云村稿》，亦著录。此集上卷凡赋三篇、记十一篇、传一篇、题跋四十九篇、碑二篇、墓表二篇、圹志一篇、墓志铭五篇、赞十四篇、铭五篇、启二十篇、书十一篇、诗九十篇、笔记七则，下卷则皆其笔记。疑笔记在当日自为一卷，传写者误割数段入上卷也。考其诗文皆《水云村稿》所载，其笔记亦《隐居通议》所载。盖洪武癸丑孙瑛摘录二书，并为一帙，非其旧本也。下卷载有《瑛跋》二段，杂於书中，疑后人传写误乱其次。又周密《齐东野语》一段，突出不伦，亦瑛所附录，误合於埙书耳。

##### 《别本松雪斋集》二卷（编修汪如藻家藏本）

> 	元赵孟頫撰。《孟頫全集》十卷，又《外集》一卷，已著录。此本为明江元禧所刊。后有万历甲寅《跋》，称文敏文集湮没，因检枕中所藏，益以耳目所睹记流通之。盖元禧未见《全集》，故复搜辑为此本也。

##### 《安南即事诗》一卷（浙江巡抚采进本）

> 	元陈孚撰。孚有《观光》、《交州》、《玉堂》三稿，已著录。此集诗及自注皆自孚《交州集》中钞出，别题此名。盖书贾鬻伪之本，藏弆者不辨而收之也。

##### 《辉山存稿》一卷（浙江鲍士恭家藏本）

> 	元萧国宝撰。国宝字君玉，号辉山，山阴人，流寓吴江。其集乃至顺二年其嗣子英所编次，而孔东涛为之序。称其诗清新警策，句律整严。然此本所载仅二十四首，为明崇祯间其裔孙云程重编。疑旧稿散佚，云程掇拾成之，故所存止此也。书仅五页，不成卷帙。已见於顾嗣立《元诗选》中，故不复录焉。

##### 《草庐吴先生辑粹》六卷（浙江范懋柱家天一阁藏本）

> 	明王蓂所选吴澄文也。蓂有《忠义录》，已著录。是编以《草庐全集》浩繁难竟，乃择其尤精者录为六卷，以便诵读。澄之学诵说程、朱，而源实出於陆九渊。蓂，金谿人，与九渊为同里，故力为表章云。

##### 《吴草庐文抄》（无卷数，副都御史黄登贤家藏本）

> 	不著编辑者名氏。前署甲辰春退谷手选。盖康熙三年孙承泽所定本也。於吴澄《支言集》中钞其十分之一，前后无序跋，亦无目录，又不分卷帙。盖偶然缮写，未及成编之本耳。

##### 《剡源文钞》四卷（江苏蒋曾莹家藏本）

> 	国朝黄宗羲编。宗羲有《易学象数论》，已著录。其时戴表元《剡源集》传本尚稀，因选其记十六首、序三十六首、墓志铭四首、题后九首。宗羲亦间有点定，其持择颇精审，然不足以尽表元也。

##### 《赵仲穆遗稿》一卷（两淮马裕家藏本）

> 	旧本题元赵雍撰。雍字仲穆，孟頫子也，官至集贤待制，同知湖州路总管府事。是集凡诗十七首、词十七首。卷末题延祐元年春正月寄呈德琏姊丈。后有《文徵明跋》，称此卷行楷兼作，转益妍美，从乌程王天羽借观，因题其后。盖从墨迹抄出者。诗词皆浅弱，如所谓“坐对荷花三两朵，红衣落尽秋风生”者，殊不多得。《徵明跋》又云：“德琏，孟頫婿王国器也，长於乐府，杨铁崖亟称之”云云。疑好事者依托雍作，并假借国器名也。顾嗣立《元诗选》已附录其父孟頫诗末，今姑存其目焉。

##### 《清江碧嶂集》一卷（浙江鲍士恭家藏本）

> 	元杜本撰。本字伯原，清江人，事迹具《元史隐逸传》。父谦，在文天祥幕中，尝毁家以佐军。本读书能文，颇留心於经世。吴越岁饥，本上救荒策，江浙行省丞相布呼密用其言，米价顿平。遂荐於武宗，召至京。已而去，居武夷山。

> 	文宗即位，再徵不起，终於家。尝辑宋遗民诗为《谷音》一卷，鉴别极精。而所自作诗乃粗浅不入格。顾嗣立《元百家诗选》讥其多应酬俚近之作，非苛论也。

##### 《太平金镜策》八卷（两江总督采进本）

> 	元赵天麟撰。天麟自称东平布衣。其始末无考。书中有“国家道光五叶”语，则当仁宗之世矣。其书以建八极、修八政、运八枢、树八事、畅八脉、宣八令、示八法、举八要为纲，而系以六十四子目。其文皆俪偶之词，无所建白。盖延祐间初复科举，坊贾射利之本。卷首题“经进”字，又冠以《进表》一篇，语意弇鄙。如云“若国家使随流待诏，更倾三峡之波涛。若国家使无罪容身，自有五湖之烟月”。自古以来，岂有此对扬之体。至末云“谨上书死赦以闻”，尤为无理，殆诡题以炫俗目耳。

##### 《水镜集》一卷（两淮马裕家藏本）

> 	元元淮撰。淮字国泉，号水镜，临川人，至元初以军功显於闽，官至溧阳路总管。是编一名《金集》。古渊字，与仇远《金渊集》同名。盖远亦尝官溧阳教授，均取义於投金濑耳。其诗有《击壤集》之风，而理趣不逮，视远诗则不可同日语矣。

##### 《农务集》三卷（编修汪如藻家藏本）

> 	旧本题元王桢撰。桢有《农书》，已著录。此集凡赋五首、诗一百九十四首、赞铭七首，皆《农书》所已载。盖即从《农书》中抄出，诡立此名也。其第二卷四言《民社诗》，乃《农书》祭社稷之祝词。三卷《茧馆赞》，乃《农书》之《先蚕坛赞》。《农书》、《挞诗》下有《耰诗》一首，此集不载。又《铁搭赋》佚其首句。则为后人采掇舛漏，非桢所自编明矣。

##### 《山林清气集》一卷、《续集》一卷（浙江巡抚采进本）

> 	元释德净撰。德净字如镜，钱塘人。泰定、天历间、尝与仇远、冯子振、白珽诸人游。其诗皆五七言律体。又《续集》仅诗七十六首，而咏物者至五十三首，格调亦皆浅弱。末有《附集》一卷，皆同时诸人酬赠之作。前有《三山王都中题》五言律诗一首。又一首署“蒙古作”，亦和王韵，盖即集中所称“钱蒙古松壑佥事”也。

##### 《道园集》（无卷数，江苏巡抚采进本）

> 	元虞集撰。集有《平猺记》，已著录。此集不列卷数，惟分八册。前七册题曰《道园学古录》，后一册题曰《类稿选》。然前七册非《学古录》之全本，后一册亦非《类稿》之全本。盖坊刻摘录，疏漏实多。且每册之首皆题曰“崇仁虞集”。考集虽寓居崇仁，而其平生诗文皆自称蜀人，不当以侨寓之地改其祖贯。

> 	此必抚州书贾所为，欲引集以重其乡土，不足据也。

##### 《虞伯生诗续编》三卷（浙江范懋柱家天一阁藏本）

> 	元虞集撰。仅诗九十馀首。目录末有《至元后庚辰刘氏日新堂识语》一则，称是集“乃学士晚年所作，尤为得意，敬刻与骚坛共之”云云。考至元后庚辰者，顺帝之至元六年也。是年集年六十九岁，李本访集山中，编其诗文为《学古录》者，即是冬之事。本所为序则在明年辛巳之十二月。是《学古录》尚未出，不识何以有续编之目。中间题目字名，亦往往舛讹。此必当时坊贾以集负重名，故掇拾其诗数十篇，梓以射利之本耳。

##### 《范文白诗集》六卷（山东巡抚采进本）

> 	元范梈撰。梈诗别有七卷之本，题《范德机集》者，乃临川葛雝所编刊於闽中，已著录。是集为明杨翚所选，所取才十之六，其删汰亦不尽当。

##### 《揭曼硕遗文》一卷（江苏巡抚采进本）

> 	元揭傒斯撰。傒斯有全集，已著录。是编记序碑述凡九篇，为宜黄刘肇虞所辑。前有《肇虞序》，称揭集版兵燹毁没，今不可遽购。因於诸书所散见者，摭拾若干，不复别择，概为编次云云。盖不知原集犹存也。惟其中《吴澄墓志》一篇，为全集之所未收，然已刻於《支言集》首矣。

##### 《鼇溪文集》二卷（江西巡抚采进本）

> 	元周闻孙撰。闻孙字以立，庐陵人。是集前有永乐辛丑《邹缉序》，称其年三十五，举进士。会试中乙榜，揭傒斯荐入史馆。以论修《宋史》不合，出为鼇溪书院山长。复为贞文书院山长。遭乱还乡里，荐於行省。以便宜授白鹭书院山长。改教授袁州，未及赴而乱益甚，遂不仕。所著书凡二十卷，无复存者。此本乃明正统壬戌其曾孙翰林院侍读叙所辑，仅诗文各一卷而已。文末附《奏修三史以宋为正统论》一篇，全文已佚，仅载其略。《邹缉序》所论《宋史》不合者此也。自晋以来，《南北史》并传。朱子作《纲目》，亦南北朝分注。闻孙必尊宋比蜀汉，而抑辽、金不得比北魏。不知辽、金各自立国，与曹氏、孙氏以汉之臣子乘时篡窃不同。闻孙所执，殊为偏驳。以此去官，未见其有当也。

##### 《王鲁公诗钞》一卷（编修汪如藻家藏本）

> 	元王士熙撰。士熙字继学，东平人，翰林学士承旨构之子。以文学世其家，历官中书省参知政事。在馆阁日，与虞集、袁桷等唱和，论者比之唐岑、贾，宋杨、刘，为有元盛世之音。此本不知何人所钞，与顾嗣立《元诗选》所载士熙《江亭集》八十馀首，一一相同，惟次第小异。疑即书贾从《元诗选》钞出，伪为旧本射利耳。

##### 《存复斋集》十卷（浙江鲍士恭家藏本）

> 	元朱德润撰。德润字泽民，睢阳人，流寓吴中。延祐末，以荐授翰林应奉文字，兼国史院编修官。寻授镇东行省儒学提举。召见，献《雪猎赋》称旨。时集善书者以金泥写梵书，遂以德润总其事。后移疾归。至正间，起为江浙行中书省照磨官，参军事，守杭、湖二郡，摄守长兴。是集有《虞集题词》、《黄溍序》，皆见微词。惟合沙《俞焯序》称其文理到而辞不凡，差得其实；诗则肤浅少深致，益非其所长矣。

##### 《啽呓集》一卷（内府藏本）

> 	元宋无撰。无有《翠寒集》，已著录。是集始於《禹鼎》，终於《留梦炎》，每事为七言绝句一章，凡一百一首。各叙其始末於诗后，如自注然。咏史诗肇於班固。厥后词人间作，往往一唱三叹，托意於语言之外。至周昙、胡曾，词旨浅近，古法遂微。无诗颇可观，而此集亦不免以论为诗之病。其中如《金明池》、《龟胡琴》、《婢胜儿》之类，旁摭小说，亦殊泛滥也。

##### 《论范》二卷（两淮马裕家藏本）

> 	题元进士欧阳起鸣撰。起鸣不知何许人。其书杂取经史诸子之语为题，各系以论，而史事为多。共六十篇。所见多乖僻，不足采录。

##### 《书林外集》七卷（浙江鲍士恭家藏本）

> 	元袁士元撰。士元字彦章，鄞县人，即袁珙之父也。以荐授县学教谕。寻擢翰林国史院检阅官，不赴。其诗危素序之，称其清丽可喜，然往往粗浅多累句。

> 	如《寿吕瀛海诗》云：“我方而立足先弱，公到古稀鬓未苍”，又其甚者也。

##### 《黄杨集》三卷、《补遗》一卷（浙江鲍士恭家藏本）

> 	元华幼武撰。幼武字彦清，无锡人。平生笃於孝友，不乐仕进。构春草堂以奉母。凡力可以娱其亲者，无不为之。性好吟咏。友人陈方题其集曰《黄杨》。

> 	盖为其爱诗甚笃，而夺於多事，故勉其无厄於闰也。然其诗未足名家，世以重其人品传之耳。

##### 《肃雝集》一卷（浙江鲍士恭家藏本）

> 	旧本题元女子郑允端撰。允端字正淑，平江人，宋丞相清之五世孙女，归同郡施伯仁。至正丙申，张士诚入平江，家为兵所破，贫病悒悒而卒，年仅三十。

> 	集首有《叙传》，纪其始末。集为允端没后伯仁裒其遗稿而成，钱塘钱惟善、青城杜寅为作《前后序》。明嘉靖中其五世孙仁始刻之。其诗词意浅弱，失粘落韵者，不一而足。钱惟善等皆一代胜流，不应滥许至是。考集中《桃花集句》所谓“从教一簇开无主，终不留题崔护诗”者，杨循吉《吴中往哲记》以为苏州李氏女子所作。或正德间是集未刻，循吉偶尔传讹。至於《碧筒》一首作於王夫人席上者，结有“可笑狂生杨铁笛，风流何用饮鞋杯”句。铁笛，杨维桢号也，与允端虽同时人。然瞿宗吉《归田诗话》称维桢过宗吉叔祖士衡家，以《香奁八题》见示，依其体作八诗以呈，维桢称赏。因以“鞋杯”命题，宗吉作《沁园春》云云。宗吉虽不著年月，而《铁崖复古诗》中《香奁八咏》有维桢《自序》，称至正丙午春三月。宗吉先和诗而后咏鞋杯，又必在丙午之后。以《允端小传》考之，是时已没十年矣，安得闻鞋杯之事。此殆允端原有诗集，岁久散佚。而其后人赝撰刊行，但知维桢鞋杯事在元末，而不知有年月可考也。又有万历丁酉《江盈科序》，称改题其名曰《姑苏郑姬诗》尤为妄作。如以“姬”为“郑”姓，则其事太古，汉、唐以下无此例。如以姬为女子之美称，则见与蔡京等矣。今仍以原名《肃雝集》存其目焉。

##### 《倪云林诗集》六卷（两江总督采进本）

> 	元倪瓒撰。瓒有《清閟阁集》，已著录。此本为明潘瓒校刻。凡四言古诗、五言古诗一卷，七言古诗一卷，五言律诗一卷，七言律诗一卷，五言绝句、六言绝句一卷，七言绝句一卷，不及新本之完善也。

##### 《韩山人集》（无卷数，浙江巡抚采进本）

> 	元韩奕撰。奕有《易牙遗意》，已著录。其诗古体伤於浅率。近体如《新秋次韵》云：“丰年稻熟村如画，南国莼生水亦香。”《送县学教谕》云：“官清便似居高品，任久长如在故乡。”《东湖放舟》云：“树影不随流水去，荷香常带远风来。”《晚晴》云：“西风飒飒林间叶，乍听犹疑是雨声。”一知半解尚稍得宋人格律。其瓣香当在剑南。然如《桃源小隐》云：“山回水转疑无路，树密花深别有香。”则全袭陆游旧句，不免生吞活剥矣。

##### 《九灵山房遗稿》五卷（副都御史黄登贤家藏本）

> 	元戴良撰。良有《九灵山房集》，已著录。初，良集世罕传本。国朝康熙间，其里人张以培蒐采诸书，辑为此本。傅旭元为刊版，而秀水曾安世又为校订编次。

> 	今海内藏书，咸登秘府，良之全集复出。此本掇拾残阙，已可不录。以世所通行，且以培等掇拾补缀之勤亦不可没，故附存其目焉。

##### 《书山遗集》二十卷（江西巡抚采进本）

> 	元吴会撰。会字庆伯，金谿人。至正三年，尝举乡荐第一。入明不仕，至洪武戊辰乃卒。以一足病废，自称独足先生。所作诗文，即名《独足雅言》，凡二十卷。李梦阳《怀麓堂诗话》尚引其《輓张性诗》，证《杜律注》非虞集作，则正德间尚存。近世已久无传本。是集为其裔孙尚絅所蒐辑。以已非原本，故改题曰《书山遗集》，而仍编为二十卷，以存其旧。原刻《独足雅言解》一篇，仍冠於首。会《自序》云：“和乐畅易，清平时所著，为最先；愁促感激，辟地时所著，其次也；超逸迈放，学仙时所著，为最后也。”今观其诗，雕缋有馀，而兴寄颇浅。在元末明初，尚未能独立一帜。卷首载明初潭王梓一序，文理俚谬。

> 	又称会卒之后见梦於梓而求作。其事荒怪不经，殆不足辨，或好事者为之也。

##### 《高闲云集》六卷（两淮盐政采进本）

> 	元董养性撰。养性有《周易订疑》，已著录。养性入明不仕，作《高闲云赋》以自况，因以名集。前有洪武中《王翌序》，盛推其文及诗。此本仅诗五卷、赋一卷。文则已佚。其诗颇清遒，而浅於比兴。往往意言并尽，少含蓄深婉之致。

##### 《程梅轩集》四卷（湖北巡抚采进本）

> 	元程从龙撰。从龙字登云，别号汉章，嘉鱼人，自元末隐居教授，入明仍不仕以终。是集为其孙鉴所编。前有其门人《李德庸序》及《从龙小传》，又有王进、王恺二《序》及《鉴跋》，皆永乐中所作。《鉴跋》称从龙著作散佚，所存惟此。前三卷，凡赋二首、词七首，馀皆古今体诗。后一卷为杂文，仅八篇。诗文皆清而过浅，未足抗行於作者之间。

##### 《茶山老人遗集》二卷（浙江孙仰曾家藏本）

> 	元沈贞撰。贞字元吉，自号茶山老人，长兴人，入明不仕。劳钺《湖州府志》称所著《茶山稿》十二卷。而顾应祥《长兴志》则称所著《茶山集》凡五十卷。

> 	朱彝尊编《明诗综》，仅搜得《乐神曲》一十三首，尚多阙文，则原集之佚久矣。

> 	此本凡诗一卷、文一卷，乾隆戊午长兴知县鲍鉁与吴江王藻、归安姚世铨、姚世锺蒐辑而成。《鉁序》称《县志》所载寥寥，惟从书贾船中购得顾箬溪《长兴旧志》，所载稍多。因刺取诸书，编录梓之。然所刺取之书，不著其名，未免无徵不信。《静志居诗话》称其人品高於杨维桢，至其诗文则颇涉粗浅，不逮维桢远甚。如《南川军砦诗》“关严虎豹千山月，埜宿貔貅万灶烟”一联，对句全用苏轼语。出句改“令严”为“关严”，改“钟鼓”为“虎豹”，改“三更月”为“千山月”，乃点金成铁。《了臼岭诗》“彭殇等齐皆妄作，何为更泣牛山衣”，袭用杜牧语。而“牛山衣”字更拙，疑后人有所附会，非尽贞之旧稿矣。

##### 《得月稿》四卷（两淮盐政采进本）

> 	元吕不用撰。不用字则耕，上虞人，元亡不仕，洪武初举教谕，以聋辞，自号石鼓山聋。是集为其孙凤所编，凡诗三卷、文一卷。前有洪武九年曾衍、王霖二《序》，推之甚至。然诗多粗俚，文尤冗漫。

##### 《拱和诗集》一卷（浙江鲍士恭家藏本）

> 	元曹志撰。志字伯康，自号拱和居士，金华人。至正末，遭乱隐居。洪武中，以遗逸荐，不起，终於家。是集乃其家刻。前有二《序》，不署年月，亦不署撰人。末附《拱和诗序》及《志小传》。又附其《家传》三篇，惟《曹俸传》称六世孙服撰，《曹光远传》称姚坦撰，《曹煜传》称野史氏容，不著其姓，馀并不知谁作，其文格则如出一手。又附《曹光远诰》一篇，后有《吕祖谦赞》。《曹彬诰》一篇，后有《米芾赞》。终以《竹卷记》一篇，又为志作。编次绝无体例。

> 	其诗惟近体，无古体。大抵流连光景，千篇一律云。

##### 《兰雪集》一卷（浙江鲍士恭家藏本）

> 	元松阳女子张玉娘撰。玉娘明慧知书，少许字沈佺。既而父母有违言，玉孃不从。適佺属疾，玉娘折简贻佺，以死自誓。佺卒，玉娘遂以忧死。叶子奇《草木子》深以其通问为非。至嘉靖中，邑人王诏得其遗诗於《道藏》中，乃为作传以表其事，而引无盐、孟光为比。要其失礼之咎自不可掩，而其志则可哀已。

> 	诗格浅弱，不出闺阁之态。卷首题张献集录，盖玉娘之族孙也。

##### 《荻溪集》二卷（编修汪如藻家藏本）

> 	旧本题元王偕撰。前有洪武癸亥《冯原智序》，称偕字叔与，琅琊人，官昆山学教授，善绘事，元亡不仕，寓居荻溪之西，以荻溪翁自号。今检集中所与唱酬者，皆国朝顺治间常熟诸文士。又尝入京师，有《慈仁寺双松歌》。慈仁寺建於明代，亦与偕时世不相合。惟诗中有《岁暮还荻溪》诸题，当必国初人寓居荻溪者。集名偶同，坊贾遂妄取《原智序》冠之，指为偕作，以售欺耳。

### 一百七十五 集部二十八

#### 别集类存目二△《明宣宗诗文》一卷（浙江范懋柱家天一阁藏本）

> 	按《明史艺文志》载《宣宗文集》四十四卷，今未见传本。此册仅《广寒殿记》一篇、《玉簪花赋》一首、诗歌词曲三十九首，非其全帙也。朱彝尊《明诗综》所录宣宗诗，多此册所未载，意者彝尊尚及见其集欤？

##### 《御制回文诗》一卷（左都御史张若溎家藏本）

> 	案此集载朱当氵眄所辑《国朝典故》中，惟题曰“御制”，不著朝代。《明史艺文志》不著录，不知何帝所作。其诗以春夏秋冬四景为题，有龙文、连环、八卦诸体，凡二十八首。盖偶然游戏之作，流传於外，与他书宣示颁赐，见诸国史者有殊，故史不载也。

##### 《元宫词》一卷（浙江巡抚采进本）

> 	不著撰人名氏。前有《自序》，称“永乐元年钦赐余家一老妪，年七十矣，乃元宫之乳姆。女知宫中事为最悉。闲尝细访之，一一备陈其事。故余诗中所录，皆元宫之实事”云云。末题“永乐四年夏四月朔日，兰雪轩制”。后有《毛晋跋》，亦不知为何许人。案朱彝尊《静志居诗话》曰：“《元宫词》百首，宛平刘效祖序，称周恭王所撰。”考定王以洪武十四年之国，洪熙元年薨。序题永乐四年，则为定王无疑矣。定王名橚，太祖第五子也。《明史周王橚传》用彝尊之说，盖以所考为允矣。诗凡一百首。其中如《东风吹绽牡丹芽》一首、《灯月交光照绮罗》一首、《玉京凉早是初秋》一首、《深宫春暖日初长》一首、《二十馀年备掖庭》一首、《月明深院有霜华》一首、《珊枕冷象牙床》一首、《金鸭烧残午夜香》一首、《恻恻轻寒透凤帏》一首、《憔悴花容只自知》一首、《小楼春浅杏花寒》一首、《御沟春水碧如天》一首、《燕子泥香红杏雨》一首、《春情只在两眉尖》一首、《白露横空殿宇凉》一首、《纤纤初月鹅黄嫩》一首、《梦觉银台画烛残》一首、《晓灯垂焰落银釭》一首，寻常宫怨之词。殆居五分之一。非惟语意重复，且历代可以通用，不必定属於元，颇为冗泛。其他切元事者皆无注释，后人亦不尽解，不及杨允孚《氵栾京杂咏》多矣。

##### 《枫林集》十卷（安徽巡抚采进本）

> 	明朱升撰。升有《周易旁注》，已著录。是编前八卷皆诗文，而以《官诰》及《太祖手敕》编入第一卷首，与升文相连，殊为非体。第九卷载《徽州府志》本传一首、廖道南所撰《诗赞》一首，并《翼运节略》十馀则。第十卷为《附录》，皆当时投赠诗文也。升於明兴之初，参赞帷幄，兼知制诰，一切典制，多出其手，与陶安、宋濂等名望相埒。陈敬则《明廷杂记》尝称其李善长、徐达、常遇春、刘基四诰，惜《明文衡》未及收入。《明史》本传载太祖大封功臣，制词多升撰，时称典核，盖据是文。然统观全集，文章乃非所长。诗学《击壤集》而不成，颇近鄙俚。故朱彝尊《明诗综》绝不登其一字，况升身本元臣，曾膺爵禄，而《贺平浙东赋序》肆言丑诋，毫无故君旧国之思，是尤不可为训也。

##### 《槎翁集》八卷（两淮马裕家藏本）

> 	明刘崧撰。崧有《槎翁诗集》，已著录。是编乃其文集，罗允升所校正，而吉安知府徐士元为之刊版。其文颇伤流易，殊不及其诗。

##### 《野庄集》六卷（两淮马裕家藏本）

> 	明王钝撰。钝字士鲁，太康人，元至正丙午进士。洪武初徵授礼部主事，历官浙江布政使。建文中召为户部尚书。燕王篡立，仍故官。后以布政使勒致仕。

> 	事迹具《明史》本传。是集凡诗二卷、文四卷，皆未能入格。前有《王崇庆序》，谓嘉靖中其后裔曰朝献者，始谋梓之。盖集中多称建文为今上皇帝，故靖难后惧触语禁，久而不敢出也。

##### 《沧浪棹歌》一卷（浙江范懋柱家天一阁藏本）

> 	明陶宗仪撰。宗仪有《国风尊经》，已著录。是编诗词合为一卷。前有正德丁丑松江《唐锦序》，称其集不传，惟得此一卷为宗仪所自编。今考其中诗词皆已载《南村集》中。惟《题卞庄子刺虎图》七言古诗一首、《题岳王庙》七言长律十四韵一首，为《南村集》所未载耳。又《对月》七言律诗“甘旨未能娱彩侍”句，《南村集》作“娱彩服”，疑此本为误。《南浦词序》中“一水并九山，南过村外以入於海”句，《南村集》作“一水兼九山”，则《南村集》误也。

##### 《危学士全集》十四卷（江西巡抚采进本）

> 	明危素撰。素有《草庐年谱》，已著录。其原集本五十卷，世久无传。明归有光得其手稿，因编为《说学斋稿》，凡一百三十馀篇。又所作诗名《云林集》，乃纳新所编。此本文十三卷、诗一卷，乃其乡人取二集汇辑而成。虽名全集，实非原本。故今仍录《说学斋稿》、《云林集》以存其旧，此本则附《存目》焉。

##### 《元释集》一卷（编修汪如藻家藏本）

> 	明释克新撰。克新姓余氏，字仲铭，自号江左外史，又称为雪庐和尚，鄱阳人。元末住嘉兴水西寺。洪武初召至南京，尝奉诏往西域招谕吐番。所著有《雪庐南询稿》。此本别题《元释集》，仅古今体诗六十馀首。考赖良《大雅集》载有克新诗四首，而此本皆无之。盖后人於《雪庐集》中摘录抄存，非其全稿也。

##### 《爱礼集》十卷（浙江巡抚采进本）

> 	明刘驷撰。驷字宗道，龙谿人。洪武初徵秀才入试者八千人，驷为第一，授都御史，寻坐事徙滇卒。门人私谥爱礼先生，故以名集。凡文三卷、诗二卷、《中庸说》一卷、书启三卷、附录一卷。驷宗陈淳之学，诗文多涉性理，略似语录之体。《中庸说》乃讲授口义，亦无所发明。集为弘治六年浙江参政林进卿所刊。附录《慎独翁行状》，纪驷父宝与驷平生行实颇具，乃其门人漳州陈拯所述。

> 	又附《赵先生书》一首。则驷之师赵彦进也。

##### 《坦斋文集》二卷（江苏巡抚采进本）

> 	明刘三吾撰。三吾字如孙，自号坦坦翁，茶陵人，洪武中官翰林学士，事迹具《明史》本传。案郑晓、雷礼、王世贞并谓三吾於洪武三十年以罪诛死。蒋一葵又谓三吾以作大诰漏言赐死。《明史》则称以考试不实戍边，建文初召还。今集中有《赖下御制大明一统赋》，实建文时所撰，与《史》相合。是晓等所载皆不确。知其集在明代不甚传，故以晓等熟於掌故者亦未之见矣。此本乃成化中桐江俞荩官茶陵时所刊。万历戊寅，茶陵知州韩城贾缘又重刊之。三吾於洪武中典司文章，颇被恩遇。然其文钩棘而浅近，未能凌轹一时也。

##### 《一斋集》十六卷（福建巡抚采进本）

> 	明朱善撰。善有《诗解颐》，已著录。是集首载聂铉所作《墓志》，称名善继。然集中自称曰朱善，而《诗经解颐》亦题曰朱善，则“继”字殆刊本误也。

> 	是编《前集》十卷，《后集》五卷。又《广游集》一卷，附刊於后。善以文章为明太祖所知。然核其品第，究不能与宋濂诸人雁行。

##### 《甘白集》六卷（浙江汪启淑家藏本）

> 	明张適撰。適字子宣，苏州人。明初以儒士徵，授水部郎中，旋放归。见集中所作其妻《沈氏圹志》。而其《祭西平侯文》则自署“云南滇池渔课司大使”。

> 	是洪武末又尝官云南，故集中每自称“滇池老渔”也。集为正统丁卯其子收所编。

> 	文体修洁，而未造深厚。如在嘉、隆以后则为雅音，在元、明之间则未能与诸家壁垒相当也。

##### 《秫坡诗稿》七卷、《附录》一卷（浙江孙仰曾家藏本）

> 	明黎贞撰。贞字彦晦，秫坡其自号也，新会人。洪武初举邑训导，不就。坐事戍辽东，寻放归。《明史文苑传》附见《孙蕡传》中。是集初刻於嘉靖庚戌，岁久散佚。国朝康熙丙寅，其后人搜辑重刊。凡诗词赋三卷、杂文四卷，卷八附以赠言。贞少从孙蕡学诗，蕡集即其所编次。虽所造未深，而风格尚为遒上。惜此本掇拾於残阙之馀，其菁华已不概见矣。

##### 《竹居集》一卷（两淮马裕家藏本）

> 	明王珙撰。珙字廷珪，常熟人。是集为其曾孙仲申所辑，其六世孙古始刊版。

> 	朱彝尊《明诗综》不载其名，盖偶未见也。其诗多用《洪武正韵》，盖当时功令使然。大致出入於月泉吟社一派，亦时有秀句。而边幅单窘，兴象未深，数首之后，语意略同。观卷中绝无古体，其根柢可知矣。

##### 《别本袁海叟诗集》四卷（江苏巡抚采进本）

> 	明袁凯撰。凯有全集，已著录。此本乃正德元年陆深同李梦阳所删定，而何景明授其门人孙继芳刊於松江，深及梦阳、景明各为之序。其版久佚，今所存者传钞之本也。后有万历己丑《王俞跋》，已佚其前半，不能考见始末。惟篇终有“偶续前刊，辄附数言”之语，似乎俞又有所续入。然题下多注“选入诗综”字，又似朱彝尊以后之本，非其旧编矣。

##### 《安分斋集》十卷（江苏巡抚采进本）

> 	明郑本忠撰。本忠自号安分先生，鄞县人。洪武癸丑举明经，不起。郡教授赵思盛荐，授昌国训导，寻升秦府教授。是集乃永乐中其子复言、永言所编。凡记三卷、序二卷、赋诗四卷、杂文一卷。《宁波府志》称本忠少笃学，从乡先生舒卓受《尚书》。方国珍据浙东三郡，擅爵禄人，本忠义不食其粟，杜门不仕。

> 	益务综览，涵濡渟蓄，为文必中矩度。又称同时有郑恕者，字本忠，亦为昌国训导。建文四年，靖难兵至，不屈死。事载《逊国名臣传》，疑为一人。然考是集诗文有作於永乐间者，姓字官爵偶尔相同，未可合而为一也。

##### 《三畏斋集》四卷（浙江汪启淑家藏本）

> 	明朱吉撰。吉字季宁，吴县人。洪武初官中书舍人。是集凡诗二卷、杂文二卷。据其《后序》，当时盖尝刊版。今印本久佚，惟抄本存。元末明初，作者林立，吉之所著，殊未能伯仲其间，所以世不甚传欤。

##### 《新本白石山房稿》五卷（浙江巡抚采进本）

> 	明张孟兼撰。孟兼有《白石山房逸稿》，已著录。是编乃其十一世孙思煌所重编。《思煌序》称孟兼旧有《白石山房文稿》二十卷，与《蜀山遗集》并遭回禄，无片纸只字之存。及观焦竑《国史经籍志》，载《孟兼集》六卷，乃知万历初犹存文渊阁。（案竑书虽名《国史经籍志》，实钞合诸史《艺文志》及诸家书目而成，非明文渊阁所贮之书，杨士奇、张萱二目可以互勘，思煌此语殆误，谨附订於此。）然秘之内府，人间不得而观。兹不过残编断简中采而辑之，仅存什一於千百云云。今计编中五言古诗九首、七言古诗三首、排律一首、五言律三首、七言律六首、七言绝句四首、乐歌八章、联句二首、记四首、行状二首、传一首、杂文一首，皆掇拾他书而得者。附以诸家跋语，分为二卷。其三卷至五卷皆载同时投赠及后人诗文传志。卷帙虽增於旧本，而孟兼之著作则无所增也。

##### 《静菴集》一卷（两淮马裕家藏本）

> 	明张羽撰。羽有《静居集》，已著录。此本删存原集四分之一，改名《静菴集》，不知何人所选，其去取未为精当。

##### 《陈竹山文集》四卷（江西巡抚采进本）

> 	明陈诚撰。诚有《使西域记》，已著录。是集分内、外二篇。《内篇》二卷，皆其奉使时所撰述，仅文十馀首、诗一百三十馀首。《外篇》二卷，则皆当时投赠诗文并其先世诸状也。

##### 《退菴遗稿》七卷（两淮马裕家藏本）

> 	明邓林撰。林初名彝，又名观善，字士齐，后成祖为改今名，新会人。洪武丙子举人，任浔州府贵县教谕。秩满入京，预修《永乐大典》。凡五年，出为南昌教授。后又秩满试高等，迁吏部主事。宣宗时以事谪杭州。在杭多湖山之游，倡和甚富，田汝成作《西湖志》多采之。此本乃太常寺少卿会稽陈贽为广东参议时掇拾遗稿而成也。

##### 《尹讷菴遗稿》八卷、《附录》二卷（江西巡抚采进本）

> 	明尹昌隆撰。昌隆字彦谦，泰和人，洪武丁丑进士，永乐二年擢左春坊右中允，改礼部主事。为尚书吕震诬构见杀，事迹具《明史》本传。昌隆死非其罪，史称其为厉鬼以报震。然当燕王构逆之初，昌隆即劝惠帝以禅让，其说甚谬。燕王篡立之后，独以是奏得贷死，则其人亦不甚可重。是集为其八世孙应中所梓，邹元标序之。《附录》二卷，则载其诏敕、行状、序传之属也。传中称为中允时进讲，有《穿杨集》，仁宗命其家录进，中途舟覆没於水云云。朱彝尊《明诗综》只称有集而不载其名，盖未见此本。然所选《送孟潜阳先生教授邵武府学》五言古诗一首，是编亦不录。盖采自他书，编此集者又未见也。

##### 《黄介菴集》十一卷（浙江汪启淑家藏本）

> 	明黄淮撰。淮有《省愆集》，已著录。案《千顷堂书目》载淮所著有《介菴集》、《归田稿》，均不著卷数。此本总名《介菴集》，而分《退直》、《入觐》、《归田》三稿。疑黄虞稷未见此本，但据传闻载入也。据《目录》，本十二卷。

> 	今第七卷已佚，故以十一卷著录焉。

##### 《冢宰文集》一卷（浙江范懋柱家天一阁藏本）

> 	明张紞撰。紞有《云南机务钞黄》，已著录。此集为嘉靖中富平训导王道所编。《道序》称烽火之馀，仅存什一於千百，盖其所遗者仅此也。卷首有道所纂《宦绩》一篇，言紞以永乐之故，勺水不入口，如是者七日，终於吏部后堂。考《明史》本传，成祖咎建文之改官制者，乃令紞解职务，月给半俸居京师。紞惧，自经於吏部后堂。妻子相牵，投池中死。道所云云，固善善从长之意，然非其实也。

##### 《王天游集》十卷（两江总督采进本）

> 	明王达撰。达有《笔畴》，已著录。是集乃其门人王孚所编。卷末又有其门人《翟厚跋》，谓其馆阁钜制及《诸子辨》等篇，咸未见录，乃重为增补编次，仍为十卷云云。则厚所重定，非孚之旧本矣。据孚称达所著有《天游小稿》、《梅花百咏》、《古今孝子赞》，俱已梓行。《诗书二经心法》，学者多传之。

> 	又有《耐轩杂录》五卷、《问津集》一卷、《南归集》一卷、《通书发明》一卷、《天游诗集》十卷、《文集》三十卷，今皆未见。惟《景仰撮书》一卷、《笔畴》二卷，附於此集之末者，今尚有别本行世，盖即从此集抄出云。

##### 《黄忠宣集》八卷（两淮马裕家藏本）

> 	明黄福撰。福字如锡，号后乐翁，昌邑人，洪武甲子举人，官至南京户部尚书，兼掌兵部，参赞留都机务，事迹具《明史》本传。是集为其子琮所编。冠以奉使安南水程，殊乖体例。馀多手札公牍，皆不入格。盖福本以政续传也。

##### 《坦菴文集》八卷（江西巡抚采进本）

> 	明梁本之撰。本之名混，以字行，坦菴其别号也。泰和人。洪武中为瑞州府学训导，迁溧阳教谕，改鲁王府纪善。本之与其兄潜齐名。萧鎡称所作泓渟澄深，端重典则，盖庄人学者之文。然规模与其兄相近，骨力根柢则皆不及其兄也。

##### 《桐屿集》四卷（浙江汪启淑家藏本）

> 	明释德祥撰。德祥字麟洲，号止菴，钱塘人。洪武中住持径山。吴之鲸《武林梵刹志》称德祥以《西园诗》忤上意。今观集中所载《夏日西园》一律，有“热时无处可乘凉”，又有“林木三年未得长”诸句，语意颇近讥讽，之鲸说当有所据。都穆《南濠诗话》曰：“国初诗僧称宗泐、来复。同时有德祥者，亦工於诗。其《送僧东游诗》云：‘与云秋别寺，同月夜行船。’《咏蝉》云：‘玉貂名并出，黄雀患相连。’泐、复不能道也”云云。今案《送僧》一联，乃四灵之末派；《咏蝉》一联，尤落滞相。穆之所品，殊属乖方。朱彝尊《明诗综》於此集虽多所采录，然气格薄弱，终不能与泐等并驱也。卷首有福建布政使富春《姚肇序》，称诗集一卷。今本实四卷，又集外诗一首。其为何人所分析，则不可考矣。

##### 《松月集》一卷（两淮盐政采进本）

> 	明释睿略撰。睿略字道权，号简菴，苏州人。尝以“松月”匾其轩，人呼为松月翁，因以名集。前有洪武癸酉《俞贞序》。后载姚广孝《塔铭》，称其诗格高趣远，绝肖唐人制作，无一点尘俗气。今观其集，大致亦承九僧、四灵之派，而陶冶之力则不及古人。故边幅浅狭，意言并尽。五首以外，规模略同。广孝之言未为笃论也。

##### 《林公辅集》三卷（编修汪如藻家藏本）

> 	明林右撰。右字公辅，临海人。洪武中官中书舍人，进春坊大学士，辅导皇太孙，以事谪中都教授。是集多记序酬应之作，惟题后数则间及史事，亦无特识。

> 	至於故国旧君，动多诋斥。其视徐铉撰《李煜碑》但陈运数有归者，用心之厚薄尤相去远矣。

##### 《逃虚子集》十一卷、《类稿补遗》八卷（浙江范懋柱家天一阁藏本）

> 	明姚广孝撰。广孝，长洲人。初为僧，名道衍，字斯道。洪武中以僧宗泐荐，选侍燕邸。燕王谋逆，资其策力居多。篡立之后，乃使复姓赐今名。爵至资善大夫、太子少师，封荣国公。然迄未改僧服。事迹具《明史》本传。广孝为高启北郭十友之一。所著初名《独菴集》，没后吴人合刻其诗文，曰《逃虚子集》。后人掇拾放佚，谓之《补遗》。其诗清新婉约，颇存古调，然与严嵩《钤山堂集》同为儒者所羞称。是非之公，终古不可掩也。附载《道馀录》二卷，持论尤无忌惮。《姑苏志》曰：“姚荣国著《道馀录》，专诋程、朱。少师亡后，其友人张洪谓人曰：‘少师与我厚，今死矣，无以报之。但每见《道馀录》，辄为焚弃’。”

> 	云云。是其书之妄谬，虽亲暱者不能曲讳矣。

##### 《光菴集》二卷（两淮马裕家藏本）

> 	明王宾撰。宾字仲光，长洲人。博闻强记，尤精医学。隐居奉母，以孝行称。

> 	少与姚广孝相善。《吴中往哲记》称“广孝既贵，归访宾，宾弗与见。方盥，掩面而走”。黄姬水《贫士传》所记相同。《明史广孝传》中亦略载其事。然观宾集有所作《赈灾记》，称广孝为少师，铺陈功德甚至。宾没后，广孝为之传，亦极称誉。是两人交契，终始如一。盖流俗欲推尊宾者造作此言，殊非事实。集凡文一卷，后附诸家赞颂及《吴中古迹诗》一卷。诗共一百三十七首，各有小序。

> 	其文务为奇崛之语，间伤冗赘，未能成家。诗词亦颇伤流易。卷首记唐钰、林德旸二事，全录旧文，而无所论断。或宾尝手书此二节，后人不考，误编入集欤。

##### 《别本东里文集》二十五卷（江苏巡抚采进本）

> 	明杨士奇撰。士奇有《代言录》，已著录。是集记二卷、序六卷、题跋四卷、碑铭十卷、杂文三卷。末一卷题曰《方外》，凡为二氏所作悉别编焉，盖用杨杰《无为集》例，疑即《怀麓堂诗话》所谓士奇自定之本。以不及全集之完备，故附存其目焉。

##### 《胡文穆集》二十卷（江西巡抚采进本）

> 	明胡广撰。广有《胡文穆杂著》，已著录。是集其裔孙张书等所刻。凡诗八卷、应制诗文一卷、各体文七卷、题跋二卷、《扈从诗》及《扈从北征日记》一卷，其第十九卷即所谓《杂著》也。朱彝尊《明诗综》录其《杨白花》一首，谓世传袁景文赋此题。盖缘让皇逊国而作，不无故主之思。集中过颜平原、文信国、余青阳祠，辄有吊古之作。其题宋思陵所书《洛神赋》，词意凄惋，不类牧猪奴云云。似有意为广湔洗。又卷首《米嘉绩序》，极论靖难之事，斥死节诸臣之非，而以广之迎降为是。然公论久定，要非可以他说解也。集中论汉高祖初入关，秦王子婴献传国玺。王莽篡汉，亦从孺子婴取传国玺。其受传相似，所谓天时，非人力所致。又论李若水乃宋之贼，岂可以列之《忠义》，《宋史》失讨贼之公云云。持论殊为倒置。惟记《高昌碑》有裨史事，《李元忠神道碑》所载事迹颇详，亦足备唐史之阙耳。

##### 《节菴集》八卷、《续编》一卷（浙江巡抚采进本）

> 	明高得旸撰。得旸字节菴，钱塘人，迁居临安。洪武间有司以文学荐，三为校官。永乐初擢为宗人府经历，充《永乐大典》副总裁。是集首杂著一卷，次各体诗七卷。邹济《墓志》谓其生平稿多不存，故所录仅止於此。《志》又称得旸与修《永乐大典》，分掌《三礼》，编摩有方。今核所纂《三礼》诸条，於前人经说，去取尚为精审。盖亦博识之士。其诗文以清丽为宗，如曲涧回溪，莹澈见底，而一往清激，尚少渟蓄之致。《姚广孝序》乃以“江汉奔流，曲折千里”拟之，过其实矣。

##### 《存轩集》（无卷数，江苏巡抚采进本）

> 	明赵友同撰。友同字彦如，浦江人，徙居长洲。洪武末官华亭训导。永乐初用荐授御医，与修《永乐大典》、《五经大全》诸书。集首结衔称修职郎、太医院御医兼文渊阁副总裁。盖明初官制如此也。其集皆赋颂记序杂文，而无诗，共一百四十四翻。篇首虽标“卷一”，而书中实不分卷数。其文沿南宋馀习，颇为平衍，在明初未为作手。

##### 《澹然集》五卷（两江总督采进本）

> 	明陈敬宗撰。敬宗字光世，号澹然居士，慈谿人。永乐甲申进士。选庶吉士，预修《永乐大典》。官至国子监祭酒，赠礼部侍郎，谥文定。事迹具《明史》本传。敬宗与李时勉同举进士，同时为南北祭酒。时勉立朝刚劲，而待诸生则平恕；敬宗亦立身端直，而待诸生则甚严。然同以德望为士林师范，世不得而优劣之。

> 	惟文章质朴太甚，又逊於时勉耳。所著诗文集，《明史艺文志》作十八卷。此本乃万历四十四年慈谿知县吴门陈其柱所编，仅诗三卷、文二卷，亦非完本也。

##### 《寅菴集》三卷、《外集》四卷、《附录》一卷（两淮马裕家藏本）

> 	明罗肃撰。肃字汝敬，号寅菴，以字行，庐陵人，永乐甲申进士，官至陕西巡抚。是集为其玄孙廷相所编。诗文无诡僻之习，亦无精深之致。《外集》四卷，皆诰敕、像赞、诔祭之词。《附录》一卷，为《桃林四景》诗文，盖罗氏聚族之地也。

##### 《觉非集》十卷（浙江巡抚采进本）

> 	明罗亨信撰。亨信字用实，号乐素，东莞人，永乐甲申进士，官至左副都御史。亨信居谏垣有直声。其巡抚大同、宣府，值英宗北狩，捍城有功。生平著述，每不留稿。是集乃其后人收拾散逸，而邱濬、祁顺为之诠次。其中颂美中官之文至十馀篇，编录者略不删汰，殊不可解也。

##### 《西墅集》十卷（浙江朱彝尊家曝书亭藏本）

> 	明曾棨撰。棨字子棨，永丰人，永乐甲申进士第一，官至少詹事。棨文章捷敏，信笔千百言立就。刘昌《悬笥琐探》称成祖尝御试《天马歌》，棨文先成，词旨浏亮，成祖赐以玛瑙带，其思速可见。然集中一题百首，往往才气用事，而按切肌理，不耐推敲，是亦速成之过也。此本乃万历中永丰知县德清吴期炤所选录，虽颇为简汰，而菁华终鲜。郑瑗《井观琐言》曰：“曾子棨诗，佳处不减昆体。”曹安《谰言长语》亦曰：“曾学士棨《巢睫集》，绝似唐人。”殆未确焉。

##### 《东墅诗集》六卷（浙江范懋柱家天一阁藏本）

> 	明周述撰。述字崇述，东墅其别号也，吉水人，永乐甲申进士，官至左春坊左庶子，事迹具《明史》本传。述及第时，与从弟孟简同榜，成祖至比之二苏。

> 	史亦称其文章雅赡，然其诗不出当时台阁之体也。

##### 《质菴文集》（无卷数，浙江汪启淑家藏本）

> 	明章敞撰。敞字尚文，会稽人，永乐甲申进士，由庶吉士授刑部主事，官至礼部侍郎，尝与修《永乐大典》及《五经》、《四书》、《性理大全》，事迹具《明史》本传。其集本四十卷，其子瑾等所编。因倭乱散失，兹编所存不及十之二三，乃其裔孙元纶所蒐辑也。凡赋四篇；诗百馀首；文仅三篇，二篇为记，一篇为叙；又一篇并不标题。皆错杂於诗中，殊无伦次。又《明诗综》载敞《长安雪夜归兴》绝句，集中无之，则舛漏亦殊不少。末附录《祝寿诗》一卷，亦非古法也。

##### 《南斋摘稿》十卷（浙江巡抚采进本）

> 	明魏骥撰。骥字仲房，号南斋，萧山人，永乐乙酉举人，以进士副榜授松江训导，召修《永乐大典》，擢太常寺博士，官至南京吏部尚书，谥文靖，事迹具《明史》本传。是编为其孙婿福建布政使钱塘洪锺所编。《前集》四卷，两京居官时所作；《后集》六卷，自景泰辛未归田至成化辛卯所作。盖骥年九十八始卒，故身历七朝，各有著述也。前有《锺序》云：“公为文，一本诸性情所发，初不事雕刻，务奇巧。其稿具存，皆公亲书。但其简帙浩繁，未易遍刻。再阅原稿，凡题上有点注者，皆公墨迹。玩其词意，皆有益於事者也。因摘取以付诸梓，名曰《摘稿》。”黄虞稷《千顷堂书目》别载有《骥前后集》二十卷，盖其未摘之全稿，今未见传本，其存佚不可考矣。

##### 《东冈集》十卷（两淮盐政采进本）

> 	明柯暹撰。暹字启晖，更字用晦，建德人。永乐乙酉领乡荐，年仅十六。明年与修《永乐大典》，选入翰林。知机宜文字，进《元兔诗》，授户科给事中。

> 	以三殿灾，应诏陈言，谪交阯驩州知州。累迁云南按察使，致仕归。事迹附见《明史邹缉传》。是集乃暹晚年所手订。《刘定之序》称其诗文奇崛，出人意表。今观所作，文豪迈有馀，而落笔太快，少氵萦洄渟蓄之致；诗亦矢口即成，不耐咀咏；是亦登科太早，才高学浅之效欤。

##### 《石潭存稿》三卷（两江总督采进本）

> 	明刘髦撰。髦有《易传撮要》，已著录。是编上卷为诗，中卷即《易传撮要》，下卷为《义方录》。《义方录》者，皆寄其子定之之手札，而定之汇稡成编者也。

##### 《若金集》二卷（江西巡抚采进本）

> 	明彭百炼撰。百炼字若金，泰和人，永乐乙未进士，官至广西道监察御史。

> 	是编前有《任敬敏序》，称遗文分为十四卷。而是编仅二卷，文三十九首、诗四首，后附他人所为碑志题咏而已。考其族孙《敏求跋》，盖散佚之馀，后复重抄成帙也。

##### 《岁寒集》二卷（浙江汪启淑家藏本）

> 	明孙瑀撰。瑀字原贞，以字行，德兴人，永乐乙未进士，官至兵部尚书。是编乃其孙孚吉等所编，凡文一卷、诗一卷。前有《李东阳序》，称其诗平正通达，无钩棘险怪之态。今观诸作，大抵纯任自然，不事结构，韩愈所谓“此诗有何好有何恶”也。

##### 《芳洲集》十卷（江西巡抚采进本）

> 	明陈循撰。循字德遵，泰和人，永乐乙未进士第一，官至户部尚书、华盖殿大学士。英宗复辟，谪戍铁岭。石亨败后，循上疏自讼，诏放还。事迹具《明史》本传。是编其裔孙以跃所辑。《附录》一卷，则谕祭文、志铭、祭文、輓诗、乞恩复官疏及祀乡贤文移。首列奏对而无章疏。其自讼疏本传尚载其略，乃削而不存，未喻何故，殆久而佚其稿耶。

##### 《东行百咏集句》九卷、附《芳洲年谱》一卷（浙江汪汝瑮家藏本）

> 	明陈循撰。是编乃其被谪东行时集古人诗句以成七绝。初得三百首，复叠和其韵至千馀首。集句皆不著姓名，颇多窜易牵就。和韵诸作，更多累句。后附《年谱》一卷，乃其门人王翔所录。当时敕谕及循所进诗颂，俱载入其中，亦非体例也。

##### 《袜线集》十五卷（江西巡抚采进本）

> 	明萧仪撰。仪字德容，乐安人，永乐乙未进士，官吏部主事，以疏论迁都北京不便，忤旨见杀，《明史》附见《夏原吉传》中。是集乃其子超进所编。据其原目，凡文十卷、诗十卷。此本仅十五卷，盖诗佚其五卷矣。其文有纡徐曲折之致，而意境不深。其诗为朱彝尊《明诗综》所不录，殆偶未见欤。

##### 《半隐集》十卷（浙江汪汝瑮家藏本）

> 	明陈衡撰。衡字克平，淳安人，永乐丁酉举人，官亳州学正。是集序四卷、记一卷、说一卷、诗四卷，附杂文於后。末有其甥方汉所撰行状。诗文皆不入格，与明初诸人为未能方轨并鹜也。

##### 《石溪文集》七卷、《附录》一卷（江西巡抚采进本）

> 	明周叙撰。叙字功叙，吉水人，永乐戊戌进士，官至南京翰林院侍讲学士，事迹具《明史》本传。是编诗三卷、赋颂词一卷、文三卷，又以诰敕志传为《附录》一卷。史称叙初选庶吉士，作《黄鹦鹉赋》称旨，得授编修。今观所作，虽有舂容宏敞之气，而不免失之肤廓。盖台阁一派，至是渐成矣。其集编次无法，至以五言六句别标一体，区之古诗之外，而五言长律反入於古诗之中，殊乖体例。

##### 《寻乐文集》二十卷（江西巡抚采进本）

> 	明习经撰。经字嘉言，号寅清居士，晚自号寻乐翁，新喻人，永乐戊戌进士，官至詹事府詹事。经於成祖时亦以试《黄鹦鹉赋》称旨，擢授编修。其赋今在集中。又有《皇都大一统赋》，朱彝尊撰《日下旧闻》未经收入，盖未见此集也。

> 	集为其子兴化府同知襄所编。其文结构颇有法，而意境太狭，往往失於枯寂，未可云似澹而腴。诗则七言长句，清婉颇似东阳，而他体未能悉称也。

##### 《松臞集》二十八卷（江西巡抚采进本）

> 	明曾鹤龄撰。鹤龄字延年，一字延之，泰和人，永乐辛丑进士第一，官至侍讲学士。诗多牵率之作，命意不深，而措词结局，往往为韵所窘，殆非所擅长。

> 	文则说理明畅，次序有法，大抵规橅欧阳，颇近王直《抑菴集》，而沉著则不及也。直为作墓志，於其文章亦无所称誉云。

##### 《河汾诗集》八卷（浙江汪汝瑮家藏本）

> 	明薛瑄撰。瑄有《读书录》，已著录。是集第一卷载赋五篇，馀皆古今体诗。

> 	其孙禥於成化间裒拾遗稿而成，门人阎禹锡为之序。今考所载诗赋，皆已编入全集中，此犹其初出别行之本也。

##### 《啸台集》二十卷、《木天清气集》十四卷（浙江汪汝瑮家藏本）

> 	明高棅撰。棅一名廷礼，字彦恢，号漫士，福建长乐人，永乐间自布衣徵为翰林待诏，升典籍，《明史文苑传》附见《林鸿传》中，“闽中十子”之一也。其山居时所作名《啸台集》，入京后所作名《木天清气集》。棅尝选《唐诗品汇》，专主唐音，实与闽县林鸿共开晋安一派。沿习既久，学者剽窃形似，日益庸廓，并创始者受诟厉焉。今观《啸台集》诗八百首，尚稍见风骨。至《木天清气集》六百六十馀首，大率应酬冗长之作。“清气”之云，殆名不副实。

> 	其初与林鸿齐名，日久论定，鸿集尚见传录，而棅集几於覆瓿，盖亦有由矣。

##### 《道山集》六卷（浙江汪汝瑮家藏本）

> 	明郑棠撰。棠字叔美，浦阳人，永乐中官翰林院检讨。是集编次猥杂。第一卷为赋；二卷为辞颂、铭赞、四言五言古体诗、歌行、乐府、七言绝句、填词，而附以论二篇；三卷为记序，而附以五七言律诗、五言绝句，后又附以杂文，殊漫无体例。卷四为经筵讲义，卷五、卷六为《元史评》，以杂著附入，则固唐以来例也。棠以文章选入翰林，由典籍至检讨，而於诗殊不擅长。朱彝尊作《明诗综》，不登一字，盖非疏漏矣。

##### 《恒轩集》六卷（浙江汪启淑家藏本）

> 	明韩经撰。经字本常，山阴人，宋太尉琦之十二世孙。以行谊称於乡里。屡徵不出，家居教授以终。是集为其子监察御史阳所编，凡古体诗二卷、近体诗四卷。语多质直，主於抒写己意而止，非屑屑以文字求工者也。

##### 《西涧文集》十六卷（浙江巡抚采进本）

> 	明熊直撰。直字敬方，吉水人。永乐中举人，以子概贵，赠右都御史。是集诗二卷、文十四卷。有宣德五年《杨士奇序》称：“苏明允父子，一时皆有文名。

> 	而明允老成岿然，时号老苏，其官位竟不显。暨子贵，乃进身后之命。敬方亦今之明允乎？”今观其文，视明初宋濂、王祎，去之尚远，似未容上拟眉山也。

##### 《凤鸣后集》十卷（浙江汪汝瑮家藏本）

> 	明郑楷撰。楷字叔度，浦阳人，官蜀府左长史。是集第一卷中载近体诗数首，馀皆杂文。前后无序跋。其曰《后集》，当尚有《前集》也。朱彝尊《明诗综》载义门郑氏有梴、杕、幹、桐四人，而不及楷。今观其《谢银钞笺》中称家长兄幹，则楷为幹弟。殆因不以诗名，故彝尊佚之，抑或偶未之见耶。

##### 《贯珠编贝集》五卷（两淮盐政采进本）

> 	明沈行撰。行字履德，钱塘人。是编前有《魏骥序》，则当在永乐、宣德间也。是编皆集句之诗，兼取唐、宋、元人之作。“贯珠”言其声之和，“编贝”言其材之富，然牵强凑合，在所不免。视后来《香屑集》之类，其工巧自然，百不及一矣。

##### 《敝帚集》二卷（江苏巡抚采进本）

> 	明陈益撰。益字启行，自号行素，高安人，永乐间以五经教授於其乡，至景泰甲戌始卒。是集乃弘治乙未其子杨所刊，后毁於火，万历中其裔孙德又重刊之。

> 	所载皆古今体诗，杂文仅寥寥数篇。其意境颇清，而歉於深厚，文亦如之。末以同时诸人哀輓之作别为一卷，附於集末，则皆德所裒集也。

##### 《草窗集》一卷（浙江范懋柱家天一阁藏本）

> 	明刘溥撰。溥字原博，草窗其别号也，长洲人，宣德初授惠民局副使，后调太医院吏目，事迹具《明史文苑传》。史称溥耻以医自名，日以吟咏为事。其诗初拟西昆，晚更奇纵，与汤允勣、苏平、苏正、沈愚、王淮、晏铎、邹亮、蒋志、王贞庆等称“景泰十才子”，而溥为之首。今九人之集皆未见，惟溥集存。

> 	溥际“土木之变”，忠愤悱恻之意，时见於诗，亦颇有足取者。故朱彝尊《静志居诗话》谓其在彼法中犹为差胜。然溥尝语客云“不读二万卷书，看溥诗不得”，则虚憍太甚矣。宋人云“不读万卷书，不行万里路，看杜诗不得”，溥乃更加一倍乎。

##### 《廖恭敏佚稿》一卷、《附录》一卷（江西巡抚采进本）

> 	明廖庄撰。庄字安止，号东山，吉水人，宣德庚戌进士，官至刑部左侍郎，谥恭敏，事迹具《明史》本传。庄为给事中时，尝劾辅臣杨士奇纵子稷恃势稔恶事，下狱。士奇固良相，而溺爱其子，庇之实甚。当其权位严重之日，已为言人所不敢言。景泰中疏请同群臣朝见上皇於南宫，又言皇侄犹子也，宜令亲儒臣，诵经书，以系人心，回天意。疏上，廷杖，贬官定羌驿丞。当新故嫌疑之际，尤为言人所难言。其劲节孤忠，足以震动一世。而文章则非所专门，所著有《东山居士集》，日久散佚，惟《自序》尚存。《千顷堂书目》则载庄《渔梁集》二卷，今亦惟存其《自序》。是两集皆亡，黄虞稷特据所徵各家书目载之耳。此本为庄裔孙仲蔚及其里人李日东所辑，仅奏疏五篇，其大要已见於本传。杂文二十篇、诗五首，则又草草应酬之作，庄固不必藉是以传。《附录》一卷，皆祭文、碑志之属，庄亦不必藉是为重也。

##### 《澹轩集》七卷（浙江巡抚采进本）

> 	明马愉撰。愉字性和，临朐人，宣德丁未进士第一，正统五年以侍讲学士入直文渊阁，官至礼部右侍郎，事迹附见《明史杨溥传》。愉没后，诗文散失。

> 	成化庚子，山东参政邢居正命青州知府刘时勉裒集遗亡而刊之。凡诗赋四卷、杂文三卷，第六卷又有歌诗错杂其中。盖随得随编，故先后无序。诗多酬应之作，或佳者多佚耶。然史称愉端重简默，门无私谒，论事务宽厚。又载其清理滞狱及善处蕃使二事，绝不称及其著作，盖不以文采见也。

##### 《别本澹轩集》八卷（两淮盐政采进本）

> 	明马愉撰。愉集散佚之后，其乡人都御史迟翔凤购得残本，更於愉家掇拾逸作，补葺刻之，故题曰《续刻》。目中注“续刻”字者，皆翔凤所增也。

##### 《尚约居士集》（无卷数，江西巡抚采进本）

> 	明萧鎡撰。鎡字孟勤，泰和人，宣德丁未进士，官至户部尚书、文渊阁大学士，兼翰林院学士，事迹附见《明史陈循传》。案鎡为萧鹏举之子，鹏举学诗於刘崧，鎡不坠其家法。史称其学问该博，文章尔雅。其门人邱濬《序》，称其文正大光明，不为浮诞奇崛，盖洪、宣间台阁之体大率如是也。

##### 《淡轩稿》十二卷、《补遗》一卷（福建巡抚采进本）

> 	明林文撰。文字恒简，莆田人，宣德庚戌进士，官至太常寺少卿，兼翰林院学士，谥襄敏。是集诗三卷、文七卷，其十一、十二两卷乃附录诰敕及行状、神道碑。《补遗》一卷，则又其诗文杂著。凡有二本，初刻者为其孙岳州同知希范，重刻者为其曾孙南京大理寺寺正炳章。此本即炳章所校也。

##### 《吴竹坡文集》五卷、《诗集》二十八卷（江西巡抚采进本）

> 	明吴节撰。节字与俭，竹坡其号也，安成人，宣德庚戌进士，官至太常寺卿，兼侍读学士。是集为其七世孙琦所刊。后附彭华所作行状，称“其为文章，援笔即就，多至数千言，滔滔不竭，无刻苦艰窘态。於诗五七言古今体随题命意，开合起伏，不拘拘摹拟，而自合矩度”云云。今观其诗文，皆直抒胸臆，纵笔所如，无不自达之意。华所论颇得其真。而渟蓄深厚，亦遂不及古人。所谓不践迹亦不入室者欤。

##### 《云川文集》六卷、附《恭愍遗文》一卷（江西巡抚采进本）

> 	明锺复撰。复字彦彰，云川其号也，永丰人，宣德癸丑进士，官至翰林院侍讲。其诗文不出当时台阁之体。末附其子同遗文四篇，一曰《直言安国疏》，二曰《送叔祖士杰之任序》，三曰《送伯氏世桢南归序》，四曰《友兰轩诗跋》。

> 	同，字世京，号待时，景泰辛未进士，官至贵州道监察御史，以疏争建储下诏狱。

> 	一时献媚求荣者，欲借以倾动英宗，锻炼炮烙，备极惨毒。而同义不负故主，卒无一语连南内，竟拷毙於狱。天下悲之。事迹具《明史》本传。卷末又附墓志一篇，章纶为撰文，廖庄为书丹皆与同时建言受祸，幸而未死者也。志称同在狱所作诗文稿，纶藏於枕畔，为狱卒窃去，故所存止此。忠臣著作，理宜甄录。以寥寥不成卷帙，故附存其目於此，示表章焉。

##### 《松冈集》十一卷（浙江汪汝瑮家藏本）

> 	明姜洪撰。洪字启洪，号松冈，江西乐安人，宣德癸丑进士，改庶吉士，除检讨，升修撰，以疾乞归。是集序二卷、记一卷、歌诗二卷、赋颂铭赞表一卷、近体诗五卷。文颇平淡，诗亦妥適，而步趋东里，得其形似，格律未能遒上也。

##### 《畏庵集》十卷（两淮马裕家藏本）

> 	明周旋撰。旋字中规，别号畏庵，永嘉人，正统丙辰进士第一，官至左春坊左庶子。是集凡诗赋五卷、杂文五卷。乐清章纶为之序，称其典雅闲淡。然在当时，犹驰驱於流辈之中，未能自辟蹊径。

##### 《桐山诗集》十卷（浙江汪汝瑮家藏本）

> 	明王伟撰。伟字士英，攸县人，正统丙辰进士，官至兵部侍郎。事迹附见《明史于谦传》。伟所著有《诗学正蒙》，久已散佚。其《桐山文集》，繁昌吴琛序刻之，今亦未见。此集凡诗九卷，又以伟《引疾告归疏》及赠行之作为《附录》一卷，乃其弟杰所录，其子添桢所重刊出。史称伟喜任智术，既为于谦所引，恐人目己为朋附，乃密奏谦短，冀以自异，后卒以谦党罢官，盖反覆不常之士。又称其年十四，随父戍宣府，宣宗巡边，献《安边颂》，得补安州学生，则亦俊才。然诗多率意酬应，乏研炼之功，盖才士之文往往如斯矣。

##### 《呆斋集》四十五卷（浙江巡抚采进本）

> 	明刘定之撰。定之有《易经图释》，已著录。是集《前稿》十六卷、《存稿》二十四卷，皆分类编录。如《代祀录》、《永新人物录》、《经筵讲章》、《策略》，皆在其中。而乡会三场试卷，亦皆附列。《续稿》五卷，则成化乙酉以后所作，不复分类，以一岁为一卷焉。《明史》本传称定之以文学名一时。尝有中旨命制《元宵诗》，内使却立以俟，据案伸纸，立成绝句百首。又尝一日草九制，笔不停书。有质宋人名字者，就列其世次，若谱系然。人服其敏博。然其榛楛勿翦，亦由於此。李东阳《怀麓堂诗话》曰：“刘文安公不甚喜为诗，纵其学力，往往有出语奇崛，用事精当者。如《英庙輓歌》、《石锺山歌》等篇，皆可传诵，读者择而观之可也。”其言可谓婉而章矣。

##### 《完菴诗集》一卷（江苏巡抚采进本）

> 	不著撰人名氏。惟篇首有《吴宽序》，称完菴先生刘公，少为刑部。属出佥山西按察司事，居三载，弃官归吴中。所与倡和者，武功徐公，参政祝公及隐士沈石田数人。考《江南通志人物文苑类》中载，刘珏字廷美，长洲人，正统三年举人，官至山西按察司佥事，老而好学，工於唐律，时人称为“刘八句”。

> 	所叙仕履，与《宽序》合。又《艺文类》中载，《完菴诗集》，长洲刘珏撰，与书名亦合，则此集盖珏所作。然其诗有亮节而乏微情，不能如《志》所称也。

##### 《刘文介公集》三十卷（两淮盐政采进本）

> 	明刘俨撰。俨字宣化，吉水人，正统壬戌进士第一，累官太常寺少卿、春坊大学士，掌院事，《明史》附见《周叙传》。称其景泰中典顺天乡试，力持公道，黜大学士陈循、王文之子，几得危祸，盖刚正不挠之士也。是集策表讲章一卷、记四卷、序十四卷、杂著六卷、五七言古今体诗五卷，尚沿台阁旧体，无疵累之可括，亦无精华之可挹。

##### 《姚文敏集》八卷（浙江汪汝瑮家藏本）

> 	明姚夔撰。夔字大章，桐庐人，正统壬戌进士，官至吏部尚书，谥文敏，事迹具《明史》本传。是集本名《矗堆稿》，后其子玺刊版，改题此名。夔一代名臣，风裁岳岳，不愧古人，而诗文乃直抒胸臆，不中绳度。如《寄弟诗》云：“嫩韭蒸来香满口，一飡午膳倍寻常”，太不以词藻为工矣。此所谓人各有能有不能也。

##### 《兰轩集》四卷（浙江汪汝瑮家藏本）

> 	明沈彬撰。彬字原质，武康人，正统壬戌进士，官至刑部郎中。其居官以彊幹著，不以诗文自鸣，遗稿亦多散佚。没后百有馀年，至隆庆己巳，其乡人周维新始序而刻之，以墓志、墓表诸篇附於后。

##### 《静轩集》十三卷（浙江汪汝瑮家藏本）

> 	明陈宜撰。宜字公宜，静轩其号也，泰和人，正统壬戌进士，官至兵部侍郎。

> 	路璧所作《宜小传》，称有《金台集》、《金陵集》、《滇南集》、《金台晚集》存於家。此本其季子佩所编录累朝诰敕、家谱、序与搢绅投赠之作，共为七卷，冠於前，并以为佩而作者附载卷内。自第八卷以后，始为宜所著诗文。编次殊无体例。

##### 《商文毅公集》十卷（浙江巡抚采进本）

> 	一名《素菴集》。明商辂撰。辂有《商文毅疏稿略》，已著录。是编为万历中淳安知县汉阳刘体元所编，凡文九卷、诗一卷，多馆阁应酬之作，不出当时啴缓之体。

##### 《菉竹堂稿》八卷（两淮盐政采进本）

> 	明叶盛撰。盛有《叶文庄奏议》已著录。是集乃盛所自订，凡诗词四卷、文四卷。诗词皆非所长，文有劲直之气，稍胜於诗，然亦无杰构，惟碑志诸篇什尚颇整饬有法耳。

##### 《卞郎中诗集》七卷（浙江汪汝瑮家藏本）

> 	明卞荣撰。荣字华伯，江阴人，正统乙丑进士，官至户部郎中。荣在景泰间，盛有诗名。居郎署二十年。朝骑甫归，持牍乞诗者拥塞户限，日应百篇。汤沐《公馀日录》盛称其“状元自是渴睡汉，宰相须用读书人”一联，以为虽有剪裁，浑无痕迹，盖亦俊才。然所作大半皆酬赠哀輓之章，亦多浅率，盖得之太易也。

> 	是集为其门人无锡吴键所刊，附以杂文十馀首，亦非所长。李东阳《怀麓堂诗话》曰：“诗在卷册中易看，入集便难看。古人诗集非大家数，除选出者鲜有可观。

> 	卞户部华伯在景泰间盛有诗名，对客挥翰，敏捷无比。近刻为全集，殆不逮所闻。”

> 	是当时已有公论矣。

##### 《白沙诗教解》十卷、附《诗教外传》五卷（安徽巡抚采进本）

> 	明陈献章撰，湛若水注。献章有《白沙集》，若水有《二礼经传测》，皆已著录。《白沙诗教》凡一百六十六篇，皆阐发性理之作。《诗教外传》则皆献章语录之类，足与诗相发明者。若水以类排纂，各为之标目。献章於诗家为别调，不妨存备一格。若水务尊师说，必以为风雅正宗，至别撰此书以行。言之似乎成理，而实则不然。王士祯《居易录》曰：“如欲讲学，何不竟作语录。”可谓要言不烦矣。

##### 《彭文宪集》四卷（江西巡抚采进本）

> 	明彭时撰。时有《可斋杂记》，已著录。其集原本十卷，岁久散佚。此本乃其六世从孙笃福所刊，掇拾残剩，取盈卷帙，不足见所长矣。

##### 《刘古直集》十六卷（浙江汪汝瑮家藏本）

> 	明刘珝撰。珝字叔温，号古直，寿光人，正统戊辰进士，官至户部尚书、谨身殿大学士，谥文和，事迹具《明史》本传。是集乃其子太常寺卿鈗所编，凡诗五卷、文十一卷、志表祭文附於末。珝当万安、刘吉等朋比乱政之时，颇能持正。故本传称“安贪狡，吉阴刻。珝为稍优，顾喜谈论，人目为狂躁”。又《万安传》称“在内阁者刘吉、刘珝。安为首辅，与南人相党附。珝与尚书尹旻、王越又以北人为党，互相倾轧。然珝疏浅而安深鸷，故珝卒不能胜”。则珝亦一客气用事，轻率不检者耳。朱彝尊《明诗综》谓其诗率意涂写，不事翦裁，盖肖其为人也。彝尊又引李东阳语，谓“公於诗，兴之所到，笔不能阁，而无毫发点缀呻吟之病”云云。考《东阳序》中无此语，其语乃在《王承裕序》中。考此本二序皆五页，版心号数相同，装缉者互易其末页。彝尊以仁裕语为东阳语，知所见之本，二序亦互易末页矣。

##### 《王端毅文集》九卷（江苏巡抚采进本）

> 	明王恕撰。恕有《玩易意见》，已著录。是集乃嘉靖壬子祥符李濂所编。前六卷为文集，平实浅显，无所雕饰，如其为人。《乔世宁序》称当时以为其文无假英藻，而质厚有馀；不务以闳辨，而归准於躬行。又最称其《答刘太保书》。

> 	第七卷即《玩易意见》，八卷曰《石渠意见》，九卷曰《意见拾遗》，皆说经之语，各有别本单行。濂用李石《方舟集》例，又编入集中也。

##### 《鸣秋集》二卷（两淮盐政采进本）

> 	明赵迪撰。迪字景哲，怀安人，自号白湖小隐。朱彝尊《静志居诗话》谓：“余宪《百家诗》以迪为山人。徐庸《湖海耆英集》载其《元夕应制诗》。徐泰《明风雅》则云迪宜阳人，官吏部侍郎。然《鸣秋集》有景泰五年迪仲子壮《后序》，中云先人值时多故，投老林泉。而同时闽人均有《輓鸣秋山人诗》。则二徐所云，自是别一人矣。”是集即其仲子壮所编。前载《林志序》，称其古诗不下魏晋，而诸作则醇乎唐。今考其诗，古体颇为薄弱，志说殊诬。律诗谐畅，差有唐音，然亦晋安一派也。

##### 《王文肃集》十二卷（浙江孙仰曾家藏本）

> 	明王亻与撰。亻与有《毗陵志》，已著录。此集亦名《思轩稿》。卷首载李东阳所作传，谓其官吏部尚书时，上疏陈八事，多见采纳。今其疏不见集中，止存《经筵进讲》、《文华进讲》二卷。殆有所避而不载欤，抑东阳溢美也。

##### 《王太傅集》二卷（浙江汪汝瑮家藏本）

> 	明王越撰。越字世昌，濬县人，景泰辛未进士，官至兵部尚书，以功封威宁伯，谥襄敏。此集称王太傅者，其赠官也。考《明史》越本传，功名颇有可观。

> 	惟以前结汪直，后依李广，为士论所轻。是集分体编辑，附录杂文。前有嘉靖九年吴江吴洪《序》，称其遗稿散佚不传，有郢人高德崇录所见闻，刻之於学舍，乃行於世。后越曾孙绍思，别辑全集。其跋中所称“在楚有太傅诗文集”者，即此本也。

##### 《王襄敏集》二卷、《续集》一卷（浙江汪汝瑮家藏本）

> 	明王越撰。是编即其曾孙绍思所辑。第一卷为疏议，皆处置边务及奏报捷音。

> 	第二卷为杂文。《续集》一卷，为诗及诗馀，而以李东阳所作墓志、崔铣所作神道碑，附录於末。越本魁杰之才，其诗文有河朔激壮之音，而往往伤於粗率。

##### 《野菴文集》十卷（江西巡抚采进本）

> 	明吴宣撰。宣字师尼，野菴其别号也，崇仁人。景泰癸酉举人，授左军督府经历，坐劾长官不法系狱，十年始得释。改中府，升镇远府知府，道病卒。其文落落有气，而格律未严。是集乃其门人王君谟等所编，未经刊行，其玄孙道南复订正藏於家。前有道南《自述颠末》一篇。

##### 《奉使录》二卷（两江总督采进本）

> 	明张宁撰。宁有《方洲集》，已著录。是集乃宁天顺四年出使朝鲜所作，已编入《方洲集》内。此其初出别行之本也。上卷首叙奉使召对及奏稿数篇，馀皆途中留题之作。下卷则至朝鲜以后篇什，题曰《皇华集》，注云“朝鲜刻本”。

> 	前有《崔恒序》，乃奉国王李瑈命编次而序之者也。朱彝尊《静志居诗话》载宁两使朝鲜，水馆星邮，留题殆遍。馆伴朴元亨诗篇唱和，殊不相下。及偕登太平馆楼，宁成七律六十韵。元亨诵至“溪流残白春前雪，柳折新黄夜半风”之句，乃阁笔曰“不敢属和矣”。然其诗纵调骋情，才思虽捷，而少沉思，故王世贞谓宁诗如小棹急流，一瞬而过，无复雅观也。

##### 《彭文思集》六卷（江西巡抚采进本）

> 	明彭华撰。华字彦实，安福人，景泰甲戌进士，官至吏部侍郎，入内阁，逾年以风疾去，卒谥文思，事迹附见《明史万安传》。所著有《素菴集》九卷。

> 	《李东阳序》称其文严整峭洁，力追古作者。今未见传本。此本为其六世孙笃福所编，视原集仅十之三矣。

##### 《耻菴集》十卷（浙江汪汝瑮家藏本）

> 	明陈炜撰。炜字文曜，别号耻菴，闽县人，天顺庚辰进士，官至浙江左布政使。炜风裁峻整，为御史时劾罢锦衣指挥门达。在江西平反疑狱，为民兴利除弊，具有实绩。诗文非所注意。是集乃正德初其从子墀为东莞知县时所刊，嘉靖中其孙全之复补辑之，而以赞輓诸诗附於其末。

##### 《礼庭吟》二卷（衍圣公孔昭焕家藏本）

> 	明孔承庆撰。承庆字永祚，曲阜人，至圣六十代孙也。年三十一，未及袭封而卒。其外祖王惟善为裒其遗诗以成此集，有景泰间同郡许彬《序》，又有天顺丁丑长洲刘铉《序》，岁久散佚。康熙庚辰，衍圣公孔毓圻检校先世遗稿，又得而重刊之。

##### 《耕石斋石田集》九卷（两江总督采进本）

> 	明沈周撰。周有《石田杂记》，已著录。是集乃瞿式耜所删定，凡诗八卷、文一卷。其诗与华汝德本互有出入，文则华本所未收。然周诗犹以天趣胜，文则更非所长，徒为赘疣矣。

##### 《桂坡集》十五卷（浙江汪汝瑮家藏本）

> 	明左赞撰。赞字时翊，南城人，天顺丁丑进士，官至广东布政使。是编凡《前集》五卷、《后集》八卷，皆诗赋杂文，而以所作《方外》诸篇别为一卷，附於末，盖用杨杰《无为集》例。至於《乐府》一卷之中，如《关山月》、《杨白华》之类，皆古题，而忽以词曲续其后，则从来无此体例。殆以宋人词曲亦标乐府之名，故合为一。不知源流递变，格律各殊，不可以宋之乐府竟当古乐府也。

> 	赞尝删定《李覯集》，盖亦颇留心诗古文者。然所作质朴而不能健，清浅而不能腴，其於古格，仅仅具体云尔。

##### 《别本彭惠安公文集》七卷、《附录》一卷（两江总督采进本）

> 	明彭韶撰。韶有《政训》，已著录。所著诗文名《从吾滞稿》，已散佚不存。

> 	是集乃御史陈时周所重编，已多所刊削，非尽精要。《附录》一卷，则杨守陈、陈献章等赠言及府志传论也。

##### 《馀力稿》十二卷（副都御史黄登贤家藏本）

> 	明徐贯撰。贯字元一，淳安人，天顺丁丑进士，官至工部尚书，谥康懿。是集乃贯所自定，前有弘治己未《自序》。其子颐初刊於舒城，间有遗佚。嘉靖壬子，其次子健倅归州时，复增订梓行。诗文皆平实，亦大半应酬之作也。

##### 《栗菴遗稿》二卷（浙江汪汝瑮家藏本）

> 	明郑环撰。环字瑶夫，号栗菴，仁和人，天顺庚辰进士，官至太常寺少卿。

> 	是集有其子《孟绳跋》，称环集本十卷，不戒於火，兹集乃其搜辑另编者。杨守陈作环墓碑，称其文章典雅赡密。今此本所存无多，体亦不备，不足以见其全。

> 	守陈所论，难遽定其确否也。

##### 《东白集》二十四卷（浙江孙仰曾家藏本）

> 	明张元祯撰。元祯五岁能诗，宁靖王召见，名之曰元徵。巡抚韩雍为改今名，字廷祥，南昌人。天顺庚辰进士。官至吏部左侍郎，兼翰林院学士，掌詹事府。

> 	天启初追谥文裕。事迹具《明史》本传。是集凡诗文二十三卷，末卷则附录事实祭文。元祯以讲学为事。其在讲筵，请增讲《太极图》、《西铭》、《通书》。

> 	夫帝王之学，与儒者异，讵可舍治乱兴亡之戒，而谈理气之本原。史称后辈<女册>笑其迂阔，殆非无因矣。其诗文朴遬无华，亦刻意摹拟宋儒，得其形似也。

##### 《定菴集》五卷（两淮盐政采进本）

> 	明张悦撰。悦字时敏，华亭人，天顺庚辰进士，官至南京兵部尚书，谥庄简，事迹具《明史》本传。是集凡诗一卷、文四卷，大抵流易有馀，而颇乏隽永之味。

##### 《巽川集》十六卷、《附录》二卷（浙江孙仰曾家藏本）

> 	明祁顺撰。顺字致和，巽川其号也，东莞人，天顺庚辰进士，官至江西左布政使。其集前载有韵之文，次为诗词，次为散体，末附张元正所作墓志、贾宏所作墓表，各为一卷。

##### 《东园诗集续编》八卷（浙江范懋柱家天一阁藏本）

> 	明郑纪撰。纪有《东园文集》，已著录。是编其诗集也。初，纪子主一、主敬尝编其诗为十二卷，今未见传本。此本乃其少子忠蒐辑遗篇，故题曰《续集》。

> 	集中如“古堑斜连江树没，饥乌恒傍野人飞”、“桥头雨歇径初溜，天际云收山渐多”等句，亦颇有南宋风格，然亦止於如此耳。

##### 《东泷遗稿》四卷（江西巡抚采进本）

> 	明彭教撰。教字敷五，号东泷，吉水人，天顺甲申进士第一，官至翰林院侍讲。集中诗文，类多应酬之作。《李东阳序》云：“敷五年仅四十馀，编摩考校之外，无由自试，而文又不尽其蕴。”盖亦微词也。

##### 《闵庄懿集》八卷（浙江巡抚采进本）

> 	明闵珪撰。珪字朝英，乌程人，天顺甲申进士，官至南京刑部尚书、左都御史，事迹具《明史》本传。是编乃其诗集。集中七言律诗多至六卷，大抵皆酬赠之作。盖珪老成持重，治狱平允，为当代名臣，后以不阿刘瑾告归。其立身自有本末，吟咏则非所留意云。

##### 《桃溪净稿》八十四卷（江苏巡抚采进本）

> 	明谢铎撰。铎有《赤城论谏录》，已著录。是集凡诗四十五卷、文三十九卷。

> 	盖李东阳因其旧本再取而芟之，故以《桃溪净稿》为名。然瑕瑜参半，犹不能悉为刊除也。

##### 《沧洲集》十卷、《续集》二卷（浙江汪汝瑮家藏本）

> 	明张泰撰。泰字亨父，太仓人，天顺甲申进士，官至翰林院修撰，事迹具《明史文苑传》。泰为人恬淡，独喜为诗。初与李东阳齐名。后东阳久持文柄，所学弥老弥深，而泰不幸早终，未及成就，故声华销歇，世不复称。今观是集，大抵圆转流便，而短於含蓄，正如清水半湾，洮洮易尽，视东阳《怀麓堂集》实相去迳庭。故东阳作序亦云：“将极於古人，而不意其遽止云。”

##### 《西山类稿》五卷（两淮马裕家藏本）

> 	明谢复撰。复字一阳，祁门人。少从吴与弼游，与陈献章为同门友，而笃实胜於献章。故集中有《书献章诗后》一篇，颇诋其晚涉於佛、老。其宗旨可见。

> 	然其诗文则不出讲学之门径，与谈艺家又别论云。

##### 《陈剩夫集》四卷（福建巡抚采进本）

> 	明陈真晟撰。真晟字晦德，改字剩夫，又自号曰布衣，家本泉州，以父隶镇海卫戍籍，遂为漳州人。天顺中，尝诣阙上书，献所撰《程朱正学纂要》，兼上书执政，均不见收。又上书当路，献所撰《正教正考会通》，亦不见省而罢。又作《学校正教文庙配享疏》，拟诣阙再上，未及行而卒。事迹具《明史儒林传》。

> 	是集乃真晟卒后其乡人林祺所编。康熙己丑，仪封张伯行官福建巡抚，乃为序而刻之。所献二书，今皆载集中。其《程朱正学纂要》，首为《程氏学制》。次为《推明朱子兼补之法》。次为《心学图说》，其图凡二，一为六十四卦圆图，图下大书一“心”字；一为《太极图》，图下亦大书“心”字。次为《立师说》、《补正学》、《辅皇储》、《隆教本》、《振风教》五条。其《正教正考会要》首列《朱子学校贡举私议》，次《敕谕大略》，次《程氏学制》，次《吕氏乡约》，次《德业过违》二条，次《立师》、《考德》、《考文》三条。大意以为天下之事莫大乎此。故次卷载所上当路书曰：“朱子抱哭其书四百年矣，曾无一人怜而省之者。此魏鹤山、真西山、许鲁斋、吴草庐诸儒不能无大罪也。既读其书，宗其道，则实吾师也、父也。岂有视父师之哭而弟子能恝然耶？”又谓宋、元两朝皆以不用程、朱之学，故上干天怒，夺其命以与明，持论颇僻。又《题玉堂赏花集后》，诋諆执政，谓不赏其《程朱纂要》，而群聚赏花，后世不免谓之俗相，尤为褊激。林雍作真晟行实，称其既无所遇，每四顾徬徨，不能自释，亦异乎寻孔、颜之乐者矣。

##### 《履坦幽怀集》二卷（编修祝德麟家藏本）

> 	明祝淇撰。淇字汝渊，号梦窗，海宁人。以子萃贵，封刑部主事。《明诗综》作“祝祺”，云“或作淇”。此本乃其家刻，明作“淇”字，则《诗综》误也。

> 	是集为馀姚胡培所编，凡文一卷，诗一卷。

##### 《思元集》十六卷（浙江汪启淑家藏本）

> 	明桑悦撰。悦有《桑子庸言》，已著录。是编赋一卷、文八卷、诗六卷、诗馀一卷，附刻一卷，则悦之志传也。史称悦为人怪妄，敢为大言以欺人。朱彝尊《静志居诗话》称悦在长沙，著《庸言》，自诩穷究天人之际，非儒者所知，又自称其诗根於太极。则史所云怪妄，不虚也。所作《两都赋》，有名於时，然去班固、张衡实不可道里计。而夸诞如是，浅之乎其为人矣。

##### 《氵来水集》二卷（两淮盐政采进本）

> 	明文洪撰。洪字功大，号希素，长洲人，成化乙酉举人，官氵来水县教谕，故以名集。洪为待诏徵明之祖，故朱彝尊《静志居诗话》云：“长洲文氏，世载其德，希素先生实始之。”诗饶有恬淡之致。是集案洪《自序》称，检前后所作，汰之得百篇，盖所自编。然此本末附遗文七篇，则后来又有增入，非手定之旧稿矣。

##### 《龙皋文集》十九卷（浙江孙仰曾家藏本）

> 	明陆简撰。简字伯廉，号治斋，龙皋其别号也，武进人，成化丙戌进士，官至詹事府少詹事。是集有文无诗，冠以日讲直解及经筵讲章。李东阳为撰墓志，称其文缜密峻洁，力追古作，而不轻应接，有求之经岁而不得者，又云所著已累百数十卷。今所存者仅若此，则知其佚者多也。其文义蕴未深，而平正朴实，於长沙一派为近。盖何、李未出之前，文格大率如是也。

##### 《东海文集》五卷（两江总督采进本）

> 	明张弼撰。弼字汝弼，华亭人，成化丙戌进士，官至南安府知府，事迹具《明史文苑传》。是集前四卷皆杂文，后一卷皆附录吊輓铭赞之作。考《吴钺序》，称其子辑录诗文若干卷，则其文原与诗合刻，此本偶佚其半也。弼工草书，为世所重。其文则直抒胸臆，不事锻炼。李东阳《怀麓堂诗话》载，弼自评其书不如诗，诗不如文，以为英雄欺人之语。诚笃论云。

##### 《东皋文集》十三卷、《附录》一卷（浙江巡抚采进本）

> 	明陆渊之撰。渊之字克深，上虞人，成化丙戌进士，官至河南布政使。是集为其门人王汝邻所刻。前有其门人《刘瑞序》曰：“读先生之文者，知其大可也。

> 	乃若较声律，评矩矱，区区於文字家者，亦浅之乎知先生矣。”殆微词欤。

##### 《张文僖公文集》十四卷、《诗集》二十二卷（浙江巡抚采进本）

> 	明张昇撰。昇字启昭，南城人，成化己丑进士第一，官至礼部尚书，事迹具《明史》本传。是编乃其子浙江布政使元锡所刊。前有嘉靖元年《邵宝序》，谓此书本名《柏崖集》。刻成而赐谥之命適至，遂以名之。然本传不言有谥，或偶漏欤。昇立朝颇著风节，而其文多应酬之作。末附《瀛涯胜览》及《北行录》、《西行录》，皆缕述见闻，无所考证。其诗近体多於古体，而七言近体尤多於五言。是足验其所得矣。

##### 《使东日录》一卷（浙江巡抚采进本）

> 	明董越撰。越有《朝鲜赋》，已著录。是集乃弘治元年越为朝鲜颁诏正使途中纪行之诗。考越奉使时官庶子，而刻本首行结衔乃作儒林郎大理寺。“寺”字以下刊版刓灭，不可辨其姓名，疑或校刊者所题欤。

##### 《太和堂集》六卷（浙江汪汝瑮家藏本）

> 	明屠勋撰。勋字元勋，平湖人，成化己丑进士，官至刑部尚书，谥康僖。是编诗四卷、文二卷，以神道碑、墓志附於末。《陈懿典序》称合刻屠氏家藏二集，盖其子应埈有《兰晖堂集》，当日合为一编耳。

##### 《交石类稿》三卷（两淮盐政采进本）

> 	明吴文度撰。文度字宪之，应天人，成化壬辰进士，官至南京户部尚书，事迹附见《明史张泰传》。是集诗一卷、文二卷，皆词旨朴僿。盖文度官汀州知府时有惠政，汀州人为之刊行以志遗爱，是固不以词采论也。

##### 《文温州集》十二卷（浙江巡抚采进本）

> 	明文林撰。林有《琅琊漫抄》，已著录。林尝为温州府知府，故其集以温州名。其中《陈马政》诸篇，皆官南京太仆寺丞时作。总题以温州，从所终也。

##### 《孙清简公集》二卷（两江总督采进本）

> 	明孙需撰。需字孚吉，别号冰檗翁，德兴人，成化壬辰进士，官至南京吏部尚书，谥清简，事迹附见《明史孙原贞传》。需初为南京御史，以劾妖僧继晓，廷杖调外。为礼部尚书，又忤刘瑾罢官。以风节著。巡抚河南、陕西、郧阳，抑权贵，绥流亡，尤具有循绩。诗文则非所长。是集初名《冰檗稿》，其孙世良改今名。末有隆庆庚午世良记曰：“壬戌循例至京师奉遗稿。请瞿昆湖、姜晋斋摘其尤者得四帙。丁卯过常郡，谋诸王百穀，更为分门别类，厘为上下二卷。是刻岂欲上匹大方，持示海内，第俾子孙异日有所取以承藉云耳。”其言笃实，想见需之家法。《王世贞序》谓其诗文冲然而不为藻采，淡然而若无深思，亦有微词焉。

##### 《石淙稿》十九卷（安徽巡抚采进本）

> 	明杨一清撰。一清有《关中奏题稿》，已著录。考《明史艺文志》载《一清奏议》三十卷、《石淙类稿》四十五卷、诗二十卷。今所传《关中奏题稿》已与三十卷之数不符。此本有诗无文，首《凤池稿》，次《省墓稿》，次《禫后稿》，次《西巡稿》，次《北行稿》，次《容台稿》，次《行台稿》，次《归田前稿》，次《自讼稿》，次《制府稿》，次《吏部稿》，次《玉堂稿》，次《归田后稿》，次《督府稿》，次《玉田后稿》，各以类分，止十九卷，与《艺文志》卷目亦不合。惟《督府稿》后别附简札一卷，当为文集中一种，装缉误入於此，史志或并此数之欤。

##### 《东溪稿》十卷（两淮盐政采进本）

> 	明邓庠撰。庠字宗周，宜章人，成化壬辰进士，官至南京户部尚书，终苏州巡抚。是编乃其诗集。凡《吟稿》五卷、《入觐联句录》一卷、《续稿》三卷、《别稿》一卷，而以石珤所作小传附焉。

##### 《梅岩小稿》三十卷（浙江汪汝瑮家藏本）

> 	明张旭撰。旭字廷曙，休宁人，成化甲午举人，历官孝丰、伊阳、高明三县知县。是集凡诗二十二卷、文八卷。其诗长於集句，采摭成语，位置联络，往往如出自然。其所自作，则虽律调工整，而伤於剽利，盖学《长庆集》而不至者也。

> 	散体诸文，大抵应俗之作矣。

##### 《东田漫稿》六卷（直隶总督采进本）

> 	明马中锡撰。中锡字天禄，别号东田，故城人，成化乙未进士，官至左都御史。事迹具《明史》本传。是集为其子师言所编。同邑孙绪序之，称其诗卑者亦迈许浑，高者当在刘长卿、陆龟蒙之列。而其末力诋窃片语，挦数字，规规於声韵步骤，摹仿愈工，背驰愈远。盖为李梦阳而发。其排斥北地，未为不当。然中锡诗格，实出入於《剑南集》中，精神魄力，尚不能逮梦阳也。

##### 《别本东田集》十五卷（直隶总督采进本）

> 	明马中锡撰。是集为国朝康熙丁亥，中锡乡人贾棠所刊，凡文五卷、诗十卷。

> 	案《嵩阳杂识》曰：“李空同与韩贯道草疏，刘瑾切齿，必欲置之死，赖康浒西营救而脱。后浒西得罪，空同议论稍过严，人作《中山狼传》以诋之。”王士祯《居易录》亦称中锡《中山狼传》为刺李梦阳负康海而作。今其文在第五卷中。

> 	然海以救梦阳坐累，梦阳特未营救之耳。未尝逞凶反噬，如传所云云也。疑中锡别有所指，而好事者以康、李为同时之人，又有相负一事，附会其说也。

##### 《滇南行稿》四卷、《附录》一卷（江西巡抚采进本）

> 	明苏章撰。章字文简，号云崖，馀干人，成化乙未进士，官至延平府知府。

> 	初，章官兵部主事时，因星变事劾妖僧继晓、方士李孜省，谪姚安通判。因裒其所作共为一集，故以《滇南行稿》为名。末附词四阕、《祭胡敬斋》文一首。

> 	《附录》一卷，则其行实及诸家题跋与入祀乡贤文卷也。章少问学於陈献章之门。

> 	尝出胡居仁於狱，与吴与弼亦友善。盖亦刻意讲学者，故所作皆率意而成，不能入格云。

##### 《七星诗文存》十二卷（江西巡抚采进本）

> 	明刘鸿撰。鸿字云表，泰和人。以居七星坳，自号七星居士。成化丁酉举人。

> 	屡上公车不第，遂放游山水以终。是集为泰和知县区时行所编。前有正德五年《罗钦顺序》。其文风格疏畅，多自抒抑塞磊落之怀。诗则率意而成，兴寄颇浅。

> 	五言绝句中《西州词》第一首，乃全录《西州古词》四句，殊不可解。疑或手书是诗，其后人不考而误收也。

##### 《碧川文选》四卷（两江总督采进本）

> 	明杨守阯撰。守阯字惟立，号碧川，鄞县人，成化戊戌进士，官至南京吏部左侍郎，加尚书衔致仕，事迹附见《明史杨守陈传》。按《明分省人物考》云：“《碧川文抄》二十九卷，《杂文储稿》又若干卷。”此本为其外孙陆锜所刻。

> 	前有《陈琳序》曰：“杨公自摘手稿凡一百五十三篇，藏於家，陆君厘为四卷”云云。则此为守阯手定之本矣。《明人物考》又云：“守阯尝书数语於遗稿曰：‘学文师韩吏部，学道师程伊川。’”然其文才力萎弱，不能规橅韩笔也。

##### 《西征集》（无卷数，浙江汪汝瑮家藏本）

> 	明林俊撰。俊有《见素文集》，已著录。是集皆其正德四年再起官四川巡抚，平定巴夔土寇时作，故以“西征”为名，凡诗歌一百二篇、跋二篇、赋一篇、书二十三篇、祭文二十四篇、序四篇、记五篇，末附戴锦所撰《西征传》，述靖乱始末颇详。

##### 《半江集》十五卷（两淮马裕家藏本）

> 	明赵宽撰。宽字栗夫，号半江，吴江人，成化辛丑进士，官至广东按察使。

> 	是集初为其邑人王思诚所刊，王守仁、费宏皆为之序。《守仁序》不载卷数，但惜其遗稿散佚。《宏序》称诗六卷，文如之。此本凡诗八卷、文七卷，盖其仲子禴掇拾补辑，又增三卷也。

##### 《柴墟斋集》十五卷（两江总督采进本）

> 	明储巏撰。巏字静夫，号柴墟，泰州人，成化甲辰进士，官至户部侍郎。

> 	刘瑾用事，引疾归。瑾诛，复起，调南京吏部侍郎。卒谥文懿。事迹具《明史文苑传》。是集为其曾孙耀所刊，诗五卷、序文三卷、墓志一卷、杂著二卷、奏疏一卷、书简三卷。巏尝与李梦阳、何景明、徐祯卿相倡和。其诗规仿陶、韦，文亦恬雅，至於才力富健，则不及梦阳等也。

##### 《虚斋先生遗集》十卷（编修祝德麟家藏本）

> 	明祝萃撰。萃字维真，海宁人，成化甲辰进士，官至广东布政司参政。是集文五卷、诗五卷。文颇舂容，诗亦妥帖，盖成、弘间台阁体之也。

##### 《蔡文庄集》八卷（浙江巡抚采进本）

> 	明蔡清撰。清有《易经蒙引》，已著录。其集凡有二本，一为石崖葛氏所刊，即《明史艺文志》所载五卷之本；一即此本，乾隆壬戌其族孙廷魁所重刊也。

> 	自一卷至五卷，仍其旧文而重订其目，又搜辑墨迹遗稿为《补遗》一卷。附以其孙邦驹所集事迹及志书传序为《附录》二卷。集中有《与孙九峰书》，述宁王宸濠讥其不能诗文。《廷魁序》中因反覆辨论，历诋古来文士，而以清之诗文为著作之极轨。夫文以载道，不易之论也。然自战国以下，即已岐为二途，或以义理传，或以词藻见，如珍错之於菽粟、锦绣之於布帛，势不能偏废其一。故谓清之著作主於讲学明道，不必以声偶为诗，以彫绘为文，此公论也。谓文章必以清为正轨，而汉以来作者皆不足以为诗文，则主持太过矣。《廷魁序》又称以家藏《密箴》、善本《太极图说》、《河洛私见》三种附焉，而此本无之。盖本各自为书，故或附载或别行也。

##### 《雪洲文集》十四卷（浙江巡抚采进本）

> 	明黄瓒撰。瓒字公献，仪真人，成化甲辰进士，官至南京兵部侍郎。是集乃其子襄所刊。自一卷至六卷为诗，自七卷至十二卷为文，十三、十四两卷题曰《续集》，诗文并列，盖补遗也。诗多伉厉之响，文亦意境未深。集中载为山东巡抚时荐劾方面各官疏，於所纠之人，俱阙其名，殆不欲暴人之短耶。

##### 《雨村集》四卷（直隶总督采进本）

> 	明周东撰。东字伯震，号雨村，阜城人，成化甲辰进士，官至大理寺少卿。

> 	以伉直忤刘瑾。时寘鐇将变，乃使勘事陕西。会乱作，死之。是集诗一卷、杂文一卷，其后二卷为《正论》八篇，盖东所著之子书，编以入集。诗文皆不甚留意。《正论》多刺时之语，盖亦发愤而著书。然东之足不朽者，终在气节也。

##### 《松筹堂集》十二卷（两淮盐政采进本）

> 	明杨循吉撰。循吉有《苏州府纂修识异》，已著录。其平生诗文杂著几及千卷，芜累颇甚。是集虽经别裁，尚多俗体。盖循吉任诞不羁，故其词往往近俳云。

##### 《都下赠僧诗》一卷（浙江汪汝瑮家藏本）

> 	明杨循吉撰。循吉好与方外游。成化丙午，大给祠牒，吴僧多集京师。其所识缁流，时或往访。比其还也，各赋诗以送之，因录为一通。吴宽跋其后。后二年，循吉复摹宽书，刻之持定塔院。

##### 《菊花百咏》一卷（浙江汪汝瑮家藏本）

> 	明杨循吉撰。以菊花种类，各案其名，系以七言绝句，分为十一类。《天文类》自《满天星》以下三首，《地理类》自《岳州红》以下三首，《人物类》自《状元红》以下二十一首，《宫室类》《金楼子》一首，《珍宝类》自《银绞丝》以下七首，《时令类》自《海棠春》以下六首，《花木类》自《白牡丹》以下三十二首，《身体类》自《金宝相》以下三首，《鸟兽类》自《金凤仙》以下十三首，《衣服类》自《黄叠罗》以下十四首，《器用类》自《蘸金香》以下十八首。

##### 《斋中拙咏》一卷（浙江汪汝瑮家藏本）

> 	明杨循吉撰。凡古今体诗二十一首，皆循吉官礼部主事，以病乞归，将发京师，及至家后所作，又以成化甲辰、丙午至弘治戊申所作联句诗六首附於末。徐景凤汇刻循吉所著为《南峰逸稿》，此其一种也。

##### 《灯窗末艺》一卷、《攒眉集》一卷（浙江汪汝瑮家藏本）

> 	明杨循吉撰。皆所作古文。合两集仅四十馀首，颇宕逸有奇气，而纵横曼衍，亦多不入格。徐景凤亦尝刻入《南峰逸稿》中。

##### 《东所文集》十三卷（浙江汪启淑家藏本）

> 	明张诩撰。诩有《白沙遗言》，已著录。是集凡杂文十卷、诗三卷。其学出於新会，故所为《白沙文集序》、《白沙遗言纂要序》、《周礼重言重意互注序》及《学记与友人往复》诸书，大抵皆本陈氏之说。

##### 《南海杂咏》十卷（浙江汪汝瑮家藏本）

> 	明张诩撰。是集杂咏广州古迹，分为九门。每题之下，各列小序，皆摭志乘为之，无所纠正。诗亦罕逢新语。

##### 《李大厓集》二十卷、《附录》一卷（浙江孙仰曾家藏本）

> 	明李承箕撰。承箕字世卿，嘉鱼人。读书大厓山，自号大厓居士。成化丙午举人。尝徒步至岭南，从陈献章游。及归，遂隐居黄公山，不复仕进。《明史儒林传》附载於《献章传》末。是编乃其弟立卿所刻。《明史艺文志》载《大厓集》二十卷，与此本合。前十二卷为诗，后八卷为杂文。《附录》一卷，则墓表、行状及陈献章所赠诗文。前有其兄承芳所作《采菊稿引》。《采菊稿》者，即献章所赠古诗凡十三首，装潢成卷，以其首句有“采菊”二字，因以名焉。然此宜入《附录》，乃以冠诸简端，盖欲假献章以重承箕，殊非体例。且重不重系乎其人，亦不系乎其师也。

##### 《费文宪集选要》七卷（两江总督采进本）

> 	明费宏撰。宏字子充，铅山人，成化丁未进士第一，官至史部尚书、华盖殿大学士，谥文宪，事迹具《明史》本传。所著《鹅湖摘稿》本二十卷。此本乃徐阶、刘同升所选录，非全帙也。

##### 《湘皋集》三十三卷（浙江孙仰曾家藏本）

> 	明蒋冕撰。冕字敬所（案《明史》本传，冕字敬之，然编首王宗沐、黄佐、陈邦偁、吕调阳四序俱称敬所，同时之人不应有误，疑《明史》乃刊本之讹），全州人，成化丁未进士，官至户部尚书、谨身殿大学士，谥文定，事迹具《明史》本传。是集分奏对四卷、奏疏三卷、附录召对及经筵讲章敕谕等稿一卷、诗八卷、词一卷、序记等杂文十六卷。冕当正德之末，主昏政怠，独持正不挠。凡所建白，俱切时务。嘉靖初大礼议起，冕固执为人后之说，卒龃龉以去。丰裁岳岳，在当时不愧名臣。其诗文则未能挺出也。

##### 《别本熊峰集》四卷（浙江汪汝瑮家藏本）

> 	明石珤撰。珤有全集十卷，已著录。案朱彝尊《明诗综》，称珤所著名《恒阳集》。曲周令皇甫汸删定为四卷，诗仅一百九十馀首。今此集题作《熊峰先生集》，前后无序跋，诗亦一百九十馀首。而《诗综》所录惟《春日杂言》、《秋莲曲》、《会昌宫词》三首在集中，其《送邵国贤》、《芟田行》、《春渡滹沱》诸篇皆未之载。疑此为初刊别行之本，非汸所选，故集名亦各不同。然卷数篇数又合，殊不可解。今未见原刻，其同异莫能详也。以此虽旧本，而不及康熙中所刻新本之赅备。故录其新本，而此本附《存目》焉。

##### 《堇山集》十五卷（浙江孙仰曾家藏本）

> 	明李堂撰。堂字时升，鄞县人，成化丁未进士，官至工部右侍郎、总理漕河。

> 	鄞有赤堇山，即《越绝书》所谓“赤堇之溪，涸而出铜”者。堂居其侧，故以名集。其文根据未深，持论颇多臆断。

##### 《西轩效唐集录》十二卷（浙江孙仰曾家藏本）

> 	明丁养浩撰。养浩字师孟，别号西轩，仁和人，成化丁未进士，官至云南布政使。是集诗八卷、文四卷。其名“效唐”者，盖取法唐人之意，然殊不类唐音也。

##### 《鼇峰类稿》二十六卷（浙江巡抚采进本）

> 	明毛纪撰。纪有《密勿稿》，已著录。是集乃纪致仕后所手定。前十八卷为文，后八卷为诗。朱彝尊《明诗综》载纪有《鼇头类稿》，盖即此编。校刊偶疏误以“峰”字为“头”字也。

##### 《赤城集》二十三卷（两淮马裕家藏本）

> 	明夏鍭撰。鍭字德树，天台人，成化丁未进士，官至南京大理寺左评事，事迹附见《明史夏埙传》。其诗欲为别调，而转乖雅则。文亦惟意所如，不可绳以古法。史称鍭弘治四年谒选时，疏请复李文祥、罗伦官，并请罢大学士刘吉，忤旨下狱。后官评事时，又疏论赋敛、徭役、马政、盐课利弊及宗藩、戚里侵渔状。盖亦谠正之士，非专意於词章者也。

##### 《西巡类稿》八卷（浙江范懋柱家天一阁藏本）

> 	明吴廷举撰。廷举字献臣，梧州人，成化丁未进士，官至南京工部尚书，谥清惠。事迹具《明史》本传。此集乃其正德初官广东按察司副使时，巡历省治以西诸郡所上奏疏及往来文牍诗词之类，故曰《西巡类稿》。《明史》言其发中官潘忠罪，为忠反讦下诏狱。刘瑾矫诏枷之，几死。今观此编，廷举所上凡十疏，内有劾岷王府内监陈鹤称令旨差往广东，违法乘驿骚扰；又奏各省盐务差内监查盘者，因敛银内进；又有人事银以贿各衙门，贺礼银以贿司礼监。此三者并科扰百姓，请敕御史体察。而盘查广东盐库之内监韦霦将盐课尽解京，令广东无以充军饷。其事不可行。其关涉於内官者不过如此，无发潘忠罪事。编首有《刘瑞序》云：“逆瑾切齿於君，其党探望风旨诬奏，即械下锦衣卫狱，枷吏部门左，垂死而后释之。”瑞，廷举同时人，其言必得实，然则史传疑误也。

##### 《月湖集》四十八卷（浙江巡抚采进本）

> 	明杨廉撰。廉字方震，丰城人，成化丁未进士，官至南京礼部尚书，谥文恪，事迹具《明史儒林传》。是编凡分六集。以所作岁月核之，《月湖净稿》十九卷、《续稿》二卷、《遗稿》一卷，当在前；《月湖四稿》十卷、《五稿》七卷、《六稿》七卷，当在后。原本次序颠倒，盖编次偶误也。廉以气节称，而其父崇尝从吴与弼游，因亦喜讲学。请颁薛瑄《读书录》於同朝，请跻周、程、张、朱於汉、唐诸儒上，皆其所奏。故其诗多涉理路，其文亦概似语录云。

##### 《程念斋集》十卷（江西巡抚采进本）

> 	明程楷撰。楷字念斋，饶州人，成化丁未进士，改庶吉士。是集末有《方蓂跋》，称其家居时所著有《东楼南楼日录》，游太学时有《屏岚书屋稿》，官翰林时有《来英亭稿》，皆散落不存。此本乃其郡人史简所摘抄，凡文七卷、诗词八卷。古文具有间架，而酝酿未深；诗词亦多率意之作，不留心於陶炼。

### 一百七十六 集部二十九

#### 别集类存目三△《东峤集》十五卷（湖北巡抚采进本）

> 	明李承芳撰。承芳字茂卿，嘉鱼人，弘治庚戌进士，官大理寺评事。《明史儒林传》与其弟承箕同附《陈献章传》末。是集诗多俚俗，如《咏冯道》云：“地狱剉烧舂磨具，定将此贼谢天人。”《白头吟》云：“恨杀相如非正气，未曾焚却白头吟。”皆堕入下劣诗魔，文亦拙涩。曾玙《序》谓：其识类许鲁斋，志类范叔子，睦族类范文正，而诗文则甚自类，盖讥其无所师法也。

##### 《戒菴文集》二十卷（两江总督采进本）

> 	明靳贵撰。贵字充遂，号戒菴，丹徒人，弘治庚戌进士，官至武英殿大学士，谥文僖。是集乃吴郡蔡羽所编，凡文十八卷，诗二卷，大半皆应俗之作。

##### 《集古梅花诗》四卷（浙江巡抚采进本）

> 	明童琥撰。琥字廷瑞，兰谿人，弘治庚戌进士，官至工部郎中。是编皆集句成诗，以咏梅花，得五言律诗、七言律诗、七言绝句，各百首。又旁及红梅，得七言律诗十首。所采上及六代，下及明初，排比联贯，往往巧合。然非诗家正格，徒弊精神於无用之地耳。

##### 《白露山人遗稿》二卷（浙江巡抚采进本）

> 	明黄傅撰。傅字梦弼、兰谿人，弘治庚戌进士，官至监察御史。是编诗文各一卷，其居在邑之白露山阳，故以山自号，因以名集。傅受业章懋之门，清苦自持，不愧其师。集中有“死卧溪山鬼亦清”句，可以见其志节。然年未四十而卒，文章则未成就也。

##### 《鹤滩集》六卷（浙江巡抚采进本）

> 	明钱福撰。福字与谦，松江华亭人，弘治庚戌进士第一，官翰林院修撰。家近鹤滩，因以自号。福少而颖悟，诗文以敏捷见长，故委巷鄙俚之词，率以归之。

> 	今观是集，实少俳谐之作，知小说多附会也。末为《鹤滩纪事》一卷，盖后人缀缉遗闻，又多溢美，亦不尽可凭。

##### 《勉斋遗稿》三卷（浙江巡抚采进本）

> 	明郑满撰。满字守谦，慈谿人。弘治壬子举人，官至山东濮州知州。是集为其仍孙梁敬所编，凡文二卷，诗一卷。大旨不诡於正，而颇乏修词之功。

##### 《毛文简集》二卷（江苏巡抚采进本）

> 	明毛澄撰。澄号三江，太仓人，弘治癸丑进士第一，官至礼部尚书。嘉靖初，议大礼不合，致仕归，道卒，事迹具《明史》本传。是集皆所作杂文，前有李维桢《序》，称澄没十馀年，其子希原裒所作诗文，为《三江集》，未及剞劂而散佚。后其从曾孙君明蒐拾鸠合，属维桢校刊，更名曰《遗稿》，诗已无一存，文存者仅二卷耳，云云。此本题曰《毛文简集》，与序不合，岂又经重刊欤？

##### 《何燕泉诗》四卷（两淮马裕家藏本）

> 	明何孟春撰。孟春有《何文简疏议》，已著录。孟春少游李东阳之门，传其诗派，而才力不及其富赡，故往往失之平衍。是编乃嘉靖间署郴州事蒋文化选录刊行，亦非其全集也。

##### 《吴文端集》四十卷（安徽巡抚采进本）

> 	明吴一鹏撰。一鹏字南夫，号白楼，长洲人，弘治癸丑进士，官至南京吏部尚书，谥文端，事迹具《明史》本传。一鹏力争大礼，抗张璁、桂萼之锋，颇著风节，而不以文章名。是集前有徐阶《序》，称其子纯叔所编，而不著其名。朱彝尊《静志居诗话》谓：“一鹏名位，与守溪王鏊，鼎峙吴中，诗品亦在伯仲间，然鏊不以诗名，即一鹏之诗，可知也。”

##### 《姚东泉文集》八卷（两淮盐政采进本）

> 	明姚镆撰。镆字东泉，慈谿人，弘治癸丑进士，官至右都御史、总督两广，中蜚语罢职。后复起为兵部尚书，总制三边，辞不赴；以规避落职，卒於家。事迹具《明史》本传。是集“序记”二卷，“奏疏”四卷，“杂文”一卷，“学政事宜”一卷。文皆啴缓，尤多吏牍之辞，盖镆本以武略见也。

##### 《静芳亭摘稿》八卷（浙江孙仰曾家藏本）

> 	明陈洪谟撰。洪谟有《治世馀闻》，已著录。是集为洪谟所自定。以致仕之后，居高吾山下，筑亭山中，榜曰静芳，故以名其集。又自称高吾子，故亦曰《高吾摘稿》。其诗音节谐畅，而意境不深，盖弘、正之间，风气初变，渐趋七子之派，而未尽离三杨之体也。《明史艺文志》有《陈洪谟文集》二卷，不载其诗。今乃独有诗集，而文集未见传本。考此本卷首标题之下，俱有诗集二字，知尚别有文集，故以示别，非史误也。

##### 《矩洲集》十卷、附《樗亭集》一卷（浙江汪汝瑮家藏本）

> 	明黄衷撰。衷有《海语》，已著录。考《千顷堂书目》，衷有文集、诗集各十卷，是编乃其诗集也。凡《吴中稿》一卷，《南中稿》一卷，《闽中稿》一卷，《粤中稿》一卷，《湖中稿》一卷，《伐檀稿》一卷，《草堂前、后稿》二卷，《续稿》二卷。多描写风景之作，末附《樗亭集》一卷，乃其弟褧所撰，篇帙不多，体格亦弱。

##### 《仁峰文集》二十四卷、《外集》一卷（安徽巡抚采进本）

> 	明汪循撰。循字进之，休宁人，弘治丙辰进士，官至顺天府通判。《江南通志》称其游庄昶之门，与王守仁数相论辨，盖亦讲学之流。集中有《答程曈书》云：“朱子著书立言，皆欲使人明其理，反求於心，未尝教人弄故纸糟粕，以资一己功利。后之习其学者，徒知排比章句，而扩充变化之无功；辨析词理，而持守涵养之不力；专训诂者，附会穿凿，叠床架屋，汩心思、乱耳目；工文词者，饰筌蹄，取青紫，龙断罔利，中立为奸。朱子之学，果如是乎？”其持论亦颇中流弊。然於曈之嚣争门户，不一纠正，则犹未破症结也。其文第取疏畅，不事翦裁，诗亦不出“击壤”一派。是集凡文十七卷，日录二卷，诗五卷，末附诗话数则。《外集》一卷，附录敕命、行实、墓铭、祭文之类。题嘉靖辛卯书林刘氏刊行。其子戩跋，谓先刻其强半，盖尚非全稿。刻本亦颇多脱佚，失於校正云。

##### 《渼陂集》十六卷、《续集》三卷（陕西巡抚采进本）

> 	明王九思撰。九思字敬夫，鄠县人，弘治丙辰进士，官至吏部郎中。坐刘瑾党，降寿州同知，寻勒致仕。九思为“弘治七子”之一，《明史文苑传》附见《李梦阳传》中。是集前有《自序》，称始为翰林时，诗学靡丽，文体萎弱。其后德涵、献吉导予易其习。献吉改正予诗稿，今尚在；而文由德涵改正者，尤多云云。是其平生相砥砺者，在李梦阳、康海二人，故其诗体文格与二人相似。而诗之富健不及梦阳，文之粗率尤甚於海。盖乐府是其长技，他皆未称其名也。正集十六卷，为嘉靖癸巳九思门人监察御史王献所刊。《续集》三卷，乃九思晚年之作，嘉靖丙午，巡抚翁万达，续刊行之。

##### 《南川稿》十二卷（浙江汪汝瑮家藏本）

> 	明陶谐撰。谐字世和，号南川，会稽人。弘治丙辰进士，改庶吉士，授工科给事中，以忤刘瑾，逮讯谪戍肃州，后起江南按察司佥事，官至兵部侍郎，总督两广军务，谥庄敏，事迹具《明史》本传。是编分为十集：曰《西行稿》、《北上稿》、《洪都稿》、《十州稿》、《再北上稿》、《题赠稿》、《行台稿》、《草堂续稿》、《北游稿》、《归闲稿》，各一卷。杂著奏疏二卷，正德三年，刘瑾所矫示奸党《敕谕》一通，及谐下狱《自辨》一疏，亦附载於末。盖其初刻之本，后乃重编为《庄敏集》也。

##### 《陶庄敏集》八卷、附《兰渚遗稿》一卷（江苏巡抚采进本）

> 	明陶谐撰。是集凡诗六卷，文二卷。据谐《自序》，但自录其诗；杂著、奏疏，盖其后人所续入。后附《兰渚遗稿》，则其孙尚宝司丞允淳所撰也。谐以风节震一世，诗文直抒胸臆，明白坦易，不甚镕铸翦裁。允淳诗亦浅弱，而《同日册六妃》四绝句，尤乖立言之体，以诗家之法言之，不当如是径直；以臣子之礼言之，亦不容如是亵媟也。

##### 《静观堂集》十四卷（浙江朱彝尊家曝书亭藏本）

> 	明顾潜撰。潜字孔昭，昆山人，弘治丙辰进士，官至直隶提学御史，以伉直忤尚书刘宇，宇谗之於刘瑾，出为马湖知府，未任罢归。是集凡诗六卷，文八卷，俱平正朴实，不事修饰，盖当时风气类然。《苏州府志》称：所著尚有《读史新知》、《林下记闲》、《湖堧醉韵》、《惇史》、《梦林》等集。方鹏《序》，又称其有《稽古治要》若干卷，盖亦多所著述者，今皆不可见矣。

##### 《华泉集选》四卷（山东巡抚采进本）

> 	明边贡撰。贡《华泉集》已著录。此本乃国朝王士祯所删定。其《序》谓济南诗派，大昌於华泉、沧溟二氏，而荜路蓝缕之功，又以边氏为首庸。其比之曹植、谢灵运，虽不免夸饰，然於《李攀龙集》终置不论，而独加意於贡集，其去取之间，亦有微意也。

##### 《阳明要书》八卷、《附录》五卷（浙江巡抚采进本）

> 	明王守仁撰。叶绍容编。守仁有《保甲法》，已著录。绍容，吴江人。是书成於崇祯乙亥，取守仁全书摘其要语，前有小序八首，及凡例四条，皆著其删纂之大意。《浙江通志》载，宋仪望辑《阳明文粹》十一卷，王畿辑《阳明文选》八卷，而无此书之名，盖偶未见也。

##### 《王阳明集》十六卷（浙江巡抚采进本）

> 	明王守仁撰，其五世孙贻乐重编。案守仁全集刻於明嘉靖中，久而版佚。国朝康熙初，贻乐为滕县知县，乃重为掇拾，定为此本。然视原集，已阙其半。其目分：《论学书》、《南赣书》、《平濠书》、《思田书》、《杂著书》，亦颇琐屑。又因有李贽所作《年谱》，而遂以卓吾鉴定题其前，尤为依托。迥不及原本之完善也。

##### 《阳明文钞》二十卷（江西巡抚采进本）

> 	明王守仁撰。是编康熙己巳江都张问达所编，以《传习录》、《大学》、《或问》为首，奏疏、序记、诸讲学书，及论说、杂著、赋、诗、公移次之，而终以《阳明年谱》。

##### 《阳明全集》二十卷、《传习录》一卷、《语录》一卷（浙江巡抚采进本）

> 	明王守仁撰。此本为康熙中馀姚俞嶙所编，删除钱德洪本正录、外录、别录之目，并为一集，更其旧第，首载年谱，次以书、序、记、说诸体，而以《传习录》、《语录》附焉。

##### 《张伎陵集》七卷（浙江范懋柱家天一阁藏本）

> 	明张凤翔撰。凤翔字光世，号伎陵子，洵阳人。弘治己未进士，官户部主事。

> 	是集前六卷为诗，附赋三篇，后一卷为杂文。凤翔年仅三十而卒，文章本未成就，与李梦阳为同年。梦阳为作小传，至比之王勃，当时颇以为党。今观集中所附梦阳评点，惟《白岩赋》一篇，称扬过甚，其他诗文，率多讥弹之语，则梦阳实未尝心满之也。

##### 《凌谿集》十八卷（浙江巡抚采进本）

> 	明朱应登撰，应登字升之，宝应人。弘治己未进士，官至云南布政司参政，宏治七子之一也。《明史文苑传》附见《顾璘传》中。是集凡赋二卷，诗十卷，文五卷，附录碑文、传铭、诗文一卷。朱彝尊《静志居诗话》云：李、何并兴，李目空诸子，自三秦而外，得其门者盖寡，心摹手追，凌谿一人而已。其口占绝句云：文章康、李传新体，驱逐唐儒驾马迁。是其生平惟以北地为宗，故诗文格调相近，然沉著顿挫处，则才力不及梦阳。顾璘为作碑文，称其诗上准《风》、《雅》，下采沈、宋，磅礴蕴藉，郁兴一代之体，未免谀墓之辞矣。

##### 《贞翁净稿》十二卷（浙江汪汝瑮家藏本）

> 	明周伦撰。伦字伯明，晚号贞翁，昆山人。宏弘治己未进士，官至南京刑部尚书，谥康僖。是集为赵士英所删定，其诗沿台阁旧派，不免肤廓。士英《序》谓：其有得於陶元亮、王摩诘两家，非定论也。

##### 《白斋竹里集》七卷（浙江汪汝瑮家藏本）

> 	明张琦撰。琦字君玉，鄞县人。弘治己未进士，官至兴化府知府，加布政使参政，致仕。是集前有嘉靖癸未自序，称守莆阳日，既梓平生所作，积数年，又得若干首，有相知君子，赞予续梓之。文稿力绵，不能尽刻，姑芟摭数十篇，附诗之后，是琦尚有前集行世，此则归田后所刻续集也。琦当何、李盛时，别以独造为宗，自开蹊迳。王世贞《艺苑卮言》谓：其如夜蛙鸣露，自极声致，然不脱於泥中；盖其用思虽苦，炼骨未轻，有意生新，未免圭角太露。散体则纵笔所如，如《遗稽行实》一篇，至以案牍语入文，尤非体裁也。

##### 《梦蕉存稿》四卷（浙江汪汝瑮家藏本）

> 	明游潜撰。潜有《博物志补》，已著录。是集凡诗三卷，文一卷。其诗工拙互见，七言如：“蘼芜晓雨湿蝴蝶，杨柳晚风吹栗留”，“云深野岸客稀到，天阁斜阳鸦乱啼”等句，皆颇有作意。古诗则摹拟温、李，而才力未至。散体不多作，仅二三十篇，亦未入格。其集曰“梦蕉”者，案集中有《梦蕉亭睡起》诗，自注云：亭在钟城山隙处，盖其别业云。

##### 《对山集》十九卷（陕西巡抚采进本）

> 	明康海撰。海有《武功县志》，已著录。海晚岁纵情声伎，故乐府特为擅长，诗文皆不甚留意，不免利钝互陈。今已以孙景烈删定之本缮入四库，此本即张太微所编之原集，附存其目，不没其裒辑之功云尔。

##### 《王氏家藏集》六十八卷（浙江汪汝瑮家藏本）

> 	一曰《浚川集》，明王廷相撰。廷相有《慎言》，已著录。其诗文列名七子之中，然轨辙相循，亦不出北地信阳门户，郑善夫诗所谓：“海内谈诗王子衡，春风坐遍鲁诸生。”一时兴到之言，非笃论也。王士祯《论诗绝句》曰：“三代而还尽好名，文人从古善相轻；君看少谷山人死，独有平生王子衡。”盖善夫殁后，廷相始见是诗，赒恤其家甚至也，亦颇有微词矣。

##### 《内台集》七卷（江苏巡抚采进本）

> 	明王廷相撰。是编刻於嘉靖丙申，凡诗二卷，词一卷，杂著一卷，奏疏一卷，杂文二卷，又在《家藏集》之后者也。时廷相为都御史，故以“内台”为名云。

##### 《鲁文恪存集》十卷（浙江孙仰曾家藏本）

> 	明鲁铎撰。铎字振之，号莲北，景陵人。弘治壬戌进士，官至南京国子监祭酒。卒赠礼部侍郎，谥文恪，事迹具《明史》本传。是编为其子彭嘉所编，前四卷皆诗；第五卷为使交稿，铎官编修时，尝奉使安南故也；第六卷以下为杂文。

> 	史称：铎为司业日，与祭酒赵永皆李东阳门生也。东阳生日，相约以二帕为寿，索笥无有，有乾鱼食过半矣，乃携其半馈东阳，云云。案司业秩六品，何至贫不能具二帕？无帕可徒往，何必以食残之物为敬？皆於事理为不近。此殆世人欲著其清介，故甚其词，史因而录之。然亦足见其素行孤高，故致影造是语，不能不谓之贤者也。至於诗文，则皆不甚擅长，盖其平生志趣，不在於斯耳。

##### 《山堂萃稿》十六卷（浙江汪汝瑮家藏本）

> 	明徐问撰。问有《读书劄记》，已著录。是编，诗六卷，文十卷，而奏疏三篇，附诗之末，体例殊别。其诗文平正通达，而伤於浅易，中有孙伟、方豪、黄佐三人评语，盖即以点勘之本付雕，亦非古式。

##### 《白石野稿》十七卷（两江总督采进本）

> 	明林魁撰。魁自号白石山人，龙溪人，弘治壬戌进士，官至云南兵备副使。

> 	是集，赋、诗、词六卷，序记、杂言等十卷。前有自序，称平生应酬杂稿，毋虑千首。审非作家，然亦一愚之发也。今观集中，如《上吏部揭帖》及与杨一清、李东阳诸书，颇足觇其学行，诗亦俊逸，惟其称心而谈，不免乏锻炼之功耳。

##### 《水南稿》十九卷（浙江汪汝瑮家藏本）

> 	明陈霆撰。霆有《唐馀纪传》，已著录。是集所载诸诗，意境颇为萧洒，而才气坌涌，信笔而成，故往往不暇检点。古文大致朴直，而少波澜顿挫之胜。惟诗馀一体较工，其豪迈激越，犹有苏、辛遗范。末附诗话一卷，中间论词一条，谓明代骚人多不务此，间有知者，十中之一二，则其自负亦不浅矣。

##### 《周恭肃集》十六卷（浙江汪汝瑮家藏本）

> 	明周用撰。用字行之，吴江人，弘治壬戌进士，官至吏部尚书，谥恭肃，事迹具《明史》本传。是集为其子国南所编，凡诗九卷，诗馀一卷，文六卷。其诗古体多啴缓之音，近体音节颇宏整，文则平实坦易，纵其笔之所如。

##### 《樗林摘稿》三卷、《附录》一卷（浙江汪汝瑮家藏本）

> 	明秦钅堂撰。钅堂字国和，号乐易，又自号类樗子，无锡人，弘治甲子举人，亲没后不复进取。嘉靖中，诏选人不愿试者，授以散衔致仕，遂循例授南京都察院都事。是集为其子淮、漳所刊，凡诗三卷，附录赞、铭、志、文，为一卷，钅堂隐居不仕，绝意时名，其於诗，特以寄兴，故附录诸篇，皆叙其隐德，而不及其文章。朱彝尊《明诗综》，亦未采录一篇云。

##### 《未斋集》二十二卷（浙江巡抚采进本）

> 	明顾鼎臣撰。鼎臣字九和，昆山人，弘治乙丑进士第一，官至武英殿大学士，谥文康，事迹具《明史》本传。初，鼎臣以直讲筵受世宗恩眷，世宗好长生术，内殿设斋醮，鼎臣进《步虚词》七章，且列上坛中应行事宜；又享太庙，上命鼎臣及霍韬捧主。二人有期功当辞，鼎臣乃言：古者诸侯绝期，今公卿即古诸侯，请得毋避，深为清议所讥。惟其悯东南赋役失均，屡陈其弊，及请昆山筑城，卒免倭患，为其乡人所称。《明史艺文志》载《鼎臣集》二十四卷，今所存者凡二本。一为其孙晋璠等辑，凡文稿六卷，诗六卷，续稿六卷，其题曰：《顾文康集》，较史志少六卷，此本多三集四卷，亦止二十二卷，不足二十四卷之数。或集本残缺，或史文偶误，则莫之详矣。

##### 《钤山堂集》三十五卷（编修励守谦家藏本）

> 	明严嵩撰。嵩字惟中，分宜人，弘治乙丑进士，官至大学士，事迹具《明史奸臣传》。嵩虽怙宠擅权，其诗在流辈之中，乃独为迥出。王世贞《乐府变》云：“孔雀虽有毒，不能掩文章。”亦公论也。然迹其所为，究非他文士，有才无行，可以节取者比，故吟咏虽工，仅存其目，以昭彰瘅之义焉。

##### 《洹词别本》十七卷、《附录》四卷（两江总督采进本）

> 	明崔铣撰。铣有《读易馀言》，已著录。是集原本为赵王所刊，仅十二卷，编年排次而不分体。此本乃嘉靖甲寅池州知府周镐，命贵池教谕范所重编，始区别体裁，以类汇次，而其文则无所增损焉。

##### 《甘泉集》三十二卷（广东巡抚采进本）

> 	明湛若水撰。若水有《二礼经传测》，已著录。据若水门人洪垣所记，其集本四十八册，刊以行世者十五册。此本凡《樵语》一卷，《新论》一卷，《雍语》一卷，《二业合一训》一卷，《大科训规》一卷，《书》一卷。《新泉问辨录》一卷，《新泉问辨续录》一卷，《问疑录》一卷，《问疑续录》一卷，《金陵问答》一卷，《金台问答》一卷，《书问》二卷，《古乐经传或问》一卷，序记章疏三卷，讲章一卷，杂著一卷，约言一卷，语录一卷，《扬子折衷略》一卷，《非老子略》一卷，诗二卷，《归来纪行略》一卷、《岳游纪行略》一卷，祭文、碑铭二卷，外集一卷。盖语录居十之九，诗文其馀赘耳。

##### 《梅国集》四十一卷（浙江孙仰曾家藏本）

> 	明刘节撰。节有《春秋列传》，已著录。是集凡诗十二卷，附以诗馀、杂文二十九卷，节所辑广文选，采摭浩博，而门目琐碎，体例冗杂，颇有贪多务得之失。其所自作，亦惟取明白条畅，尽所欲言。往往下笔不能自休，故不免稍伤於蔓衍。

##### 《宝制堂录》二卷（江西巡抚采进本）

> 	明刘节撰。是集乃节官副都御史时，其子鲁掇拾杂稿而成。前有林庭<木昂>、吕柟、方豪“三《序》”，皆题曰《宝制堂私录》，以明非节所自编。此本标题乃皆作《宝制堂录》，盖其曾孙一翼等重刻所改也。然节之著作，备於《梅国集》中，此未全之本也。

##### 《石川集》四卷、《附集》一卷（浙江巡抚采进本）

> 	明殷云霄撰。云霄字近夫，寿张人。弘治乙丑进士，官至南京工科给事中。

> 	尝疏论武宗纳有娠女子马姬事，以峭直称。《明史文苑传》附载《郑善夫传》中。是集分二种，又各分诗文为二卷：曰《瀛洲集》者，官靖江知县时作；曰《芝田集》者，官青田知县时作。附一卷，曰《金陵稿》者，则官南京时作也。

> 	史称云霄尝作蓄艾堂，聚书数千卷，以作者自命，多与孙一元唱和，诗派亦与相近，然大抵才情富赡，而骨格未坚。

##### 《孟有涯集》十七卷（浙江孙仰曾家藏本）

> 	明孟洋撰。洋字望之，一字有涯，信阳人，弘治乙丑进士，官至监察御史，以论张璁、桂萼，下狱。谪桂林府教授，移知汶上县，终南京大理寺卿。是集诗十三卷。文四卷。洋娶於何氏，故其诗格多效何景明，而才则不逮。景明之没，洋志其墓，其文亦不甚工。

##### 《玉岩集》九卷、《附录》一卷（两江总督采进本）

> 	明周广撰，广有《江西通志》，已著录。所著诗文，自释褐以前，曰《初稿》；官县令时，曰《鸣琴稿》；御史时，曰《排云稿》；谪怀远时，曰《啖荔稿》；官建昌时，曰《量移稿》，曰《乞骸稿》；谪竹寨时，曰《沅芷稿》；官江西时，曰《揽辔稿》，曰《阅江稿》；视学福建时，曰《外台稿》；官巡抚时，曰《内台稿》；官刑部时，曰《邦禁稿》；篇帙甚富。后其子匄同邑周凤鸣简汰编次，定为此集。凡诗六卷，文三卷，卷中仍注原集诸名，附录一卷，则志状之属也。

> 	广在正德中疏攻钱宁，直声动海内，而文名不甚著。故归有光《序》止著其生平大节，而不论其诗文之工拙云。

##### 《倪小野集》二十二卷（江苏巡抚采进本）

> 	明倪宗正撰。宗正字本端，馀姚人，弘治乙丑进士。官兵部武选司员外郎时，尝以言事廷杖，后终於南雄府知府。嘉靖中赐祭葬，赠学士，谥文忠。所著有《丰富集》、《突兀稿》、《观海集》、《太仓稿》，晚年复有《小野集》十六卷。此本二十二卷，盖国朝康熙中，其七世孙健宗汇辑重刻，而题以最后之名者也。谢迁丰富集序，述李东阳之言，谓明之诗文，至宗正而集大成，未免推之已甚。宗正尝有诗云：“偶入棠陵眼，难齐少谷肩。”棠陵，方豪别号；少谷，郑善夫别号也。可谓自知之审矣。

##### 《治斋集》十七卷（浙江孙仰曾家藏本）

> 	明万钅堂撰。钅堂字仕鸣，进贤人。弘治乙丑进士，官至吏部尚书。事迹附见《明史李默传》。是编凡奏议十卷，分顺天、南京、南台、勘夷、北兵、吏部、辞谢、称贺八集，文集四卷，诗词三卷。每集冠以《自序》，而其文一字不易，盖其后人印行之时，分冠每集之首，而忘其合而编之，遂致复出也。史载，钅堂为南京都御史时，以星变上言八事，除名，颇著丰采。后为严嵩汲引，起为副都御史，征湖广蜡尔山蛮，剿抚失宜，暂平复叛，委罪於偏裨以解。及居吏部，委曲以顺嵩，反为赵文华斥挤罢官，则是集所载奏议，未必尽为可据，诗文则更其馀事矣。

##### 《南原集》七卷（江苏周厚堉家藏本）

> 	明王韦撰。韦字钦佩，上元人。弘治乙丑进士，官至太仆寺少卿。《明史文苑传》，附见《顾璘传》中。韦与璘及朱应登、陈沂相友善，时有朱、顾、陈、王之目。朱、顾皆羽翼北地，共立坛墠。而韦与陈沂独心惩剿袭之非，颇欲自出手眼，《阁试春阴》一篇，当时至谓有神助，然所作多尚秾丽，亦未能突过李、何。是编璘所选定，凡诗三卷，文四卷，前有璘所作《小传》，一篇。

##### 《西樵遗稿》八卷（浙江巡抚采进本）

> 	明方献夫撰。献夫有《周易传义约说》，已著录。是集名曰《西樵》，以早年读书西樵山也。献夫缘议礼骤贵，故开卷即冠所上《大礼疏》，《明史》本传，谓其：虽执大政，气厌厌不振，入阁之初，攻者四起，故集中多引疾求退之章，无所谓嘉言硕画云。

##### 《行远集、行远外集》（皆无卷数，内府藏本）

> 	明陆深撰。深有《南巡录》，已著录。其文集、续集，刻於嘉靖中。此集，则崇祯庚午，其曾孙休宁县知县起龙所编。前有起龙《述言》一篇，称深随地著述，散见四方者，邈不可购，所镌正、续集，一百五十卷有奇，十不得五，迄今模糊散佚，又十之二三，起龙眷怀先泽，多方搜购，见辄笔之，又积至二十馀卷，以次校编；又称附以年谱，重开生面云云。今考此本所载，皆《文裕集》所已收，盖其时，旧刻散佚，因掇拾所存，重刻此版，故称搜购，实则非续获於正、续二集之外也；所称年谱，今亦不存，或装辑偶漏，或岁久版又佚缺欤。

##### 《雪窗诗》六卷（浙江汪汝瑮家藏本）

> 	明吴爰撰。爰字翼夫，上海人。本姓陆、以父赘於吴。故冒其姓。本名瑗，后去玉旁名爰，则不知其何故也。是集为其门人高介所编，浅弱殊甚，如《谢定翁招联句》诗云：“旧雨不来新雨至，绣衣宁岂布衣嫌。”“宁岂”二字，殆不成语，又附载其里人张衎评语，如朱隐翁《易斋诗》曰：“庖犠王天下，龙马负河图，夏禹治水成，元龟呈洛书。”即密点其旁，批於句下曰：味易之深，有此等语。通集大抵此类，殆故相侮弄耶。

##### 《霞城集》二十四卷（浙江汪汝瑮家藏本）

> 	明程诰撰。诰字自邑，歙县人。生平好游，所至山川都邑，辄纪以诗。卷帙虽多，亦瑕瑜互见，朱彝尊《静志居诗话》云：“诰诗气格专学空同，第才情稍钝，色泽未鲜，五言庶称具体耳。”其论当矣。

##### 《类稿》十卷（江西巡抚采进本）

> 	明涂几撰。几字守约，又字孟规，宜黄人。以隐居著述称。然朱彝尊《静志居诗话》谓：“几尝撰时事策十九篇，上言孝庙，大言不怍，盖非安於遯世者云云。”今观其集，亦不甚讲经世之学也。

##### 《士斋集》三卷（两淮盐政采进本）

> 	明女子邹赛贞撰。赛贞，当涂人，赠监察御史谦之女，翰林院编修濮韶之母也。当时称为女士，故自号曰士斋。是集凡诗二卷，杂文一卷，其婿大学士费宏为之序。考明弘治中，有御史邹鲁，谪官萧山令，以私憾害何舜宾。其子竞，结客复仇，殴鲁几死。遣官鞫实，竞与鲁皆抵罪，见於《明史孝义传》。今以赛贞所作，其父谦行状证之，则赛贞即鲁之妹也。

##### 《丹岩集》十卷（浙江孙仰曾家藏本）

> 	明黄云撰。云字应龙，丹岩其别号也，昆山人。弘治中，以岁贡授瑞州训导，是集凡诗四卷，文六卷，其门人巡按御史高安朱实昌所编，中多与沈周、文徵明诸人，往来题咏之作。

##### 《东壁遗稿》二卷（浙江孙仰曾家藏本）

> 	明蒋焘撰。焘字仰仁，长洲人，徐有贞之外孙也。九岁能究经史百家言，十一岁补郡学生，十七岁而卒。祝允明为作遗文《后序》，载其死为《丹台记》，事甚怪。焘外舅程遵为作《墓志》、《墓碣》、《集序》，乃无一语及之。允明故好奇，所作野记、志怪诸书，朱孟震《河上楮谈》称其百无一信，则所述焘事，殆影附李贺小传为之，未必有据矣。是编乃焘没之后，遵所编次，凡论十五篇，策五篇，表四篇，皆其揣摩科举之文，大抵才气溢发，有苏氏父子遗意，而神锋太隽，义蕴未深，则天限其年，学问未足副之也。遵《序》称焘在时，尝题其文曰：《东壁录》，故因其志，题曰《东壁遗稿》云。

##### 《寻乐堂集》十一卷（江西巡抚采进本）

> 	明王烈撰。烈字正邦，乐安人，寻乐其别号也。成化弘治间诸生，是集文五卷，诗六卷。末附其族孙、澄江府经历、素节所撰《行实》一篇，载其论文、论经史之语，盖志大而学则未广者也。

##### 《康谷子集》六卷（湖南巡抚采进本）

> 	明刘养微撰。养微字敬伯，广济人。是集前三卷为乐府及诗，四卷则其《说铃》及《自谱》四则，其诗宗李梦阳，而才力薄弱，颇窘於边幅。其《说铃》内极推梦阳，谓古色过於子美，未免为偏好之言；五卷以下附其弟养言诗文，及其远祖天行、文焕等传。又附刘秉鉁《石浪诗钞》，刘醇骏《盟鸥集》，刘鹍化《味闲轩遗稿》数种，皆寥寥数篇，姑备刘氏一家之书而已。

##### 《句曲纪游诗》一卷（两淮马裕家藏本）

> 	明朱凯撰。凯字尧民，长洲人，与同里朱存理齐名，称为“二朱先生”。所著有《尧民集》，久已散佚，故朱彝尊《明诗综》不载其诗，但附其名於存理之下。且云有《句曲纪游》一卷，亦不传。此本乃马裕家所藏，末有马人伯《跋》，谓崇祯己巳仲秋，摹录成、弘诸先哲诗，因凯度先生谈及，借得此本，抄於双橘斋中，云云。则明末，尚有传本，彝尊偶未见耳。编中古体八首，近体十七首，乃正德丁卯三月十三日凯与东阳沈用之、沈宜永兄弟，同游三茅山而作，前有凯《自序》，末有凯友吴奕《跋》。

##### 《谦光堂诗集》八卷（两广总督采进本）

> 	明文城王朱弥钳撰。弥钳号秋江翁，唐庄王芝阯次子。初封文城王，后以子宇温嗣封唐王，弥钳亦追封唐王，谥曰恭。《明史》附见《唐王桱传》，称其有学行，孝友笃至。是集诸体诗凡八卷，而赋物居其大半，“咏梅”一韵，至百首。颇见才气，而骨格尚未成就，集为正德戊寅弥钳所自编，卷首有嘉靖辛丑思诚子《序》，“思诚子”即宇温自号也，亲藩尊贵，笔札例不署名。然子序父集，则又不当拘此格，此亦於礼未协者矣。

##### 《省愆稿》五卷（江西巡抚采进本）

> 	明刘魁撰。魁字焕吾，泰和人。正德丁卯举人，官至工部员外郎。嘉靖初，疏谏雷坛工作太急，忤旨廷杖，与杨爵、周怡同，长系镇抚司狱。久之，释归而卒。隆庆初，赠太常寺少卿，事迹具《明史》本传。所著有《晴川集》、《仁恩录》，今皆不传。此编乃其诗集，其六世族孙承琦所编，与黄淮《省愆集》同名，盖亦狱中作也。魁少从王守仁游，讲良知之学，登朝以气节著，吟咏非所注意，大抵皆一时遣兴之作而已。

##### 《禺山文集》一卷、《诗集》四卷（江苏巡抚采进本）

> 	明张含撰。含字愈光，永昌卫人，正德丁卯举人。其学出于李梦阳，又与杨慎最契，故诗文皆慎所评定。慎《序》有曰：“张子自少不喜为时文举子语，见宋人厌弃之犹腻也。其为文必弓、左，字必苍、雅。其推挹甚至，然其病正坐于此，故襞积字句，而乏熔铸运化之功。明人别有雕镂堆砌一派，含其先声欤。盖慎在云南，无可共语。得一好奇之士，遂为空谷足音，不觉誉之过当。且慎名既重，闻者咸推波助澜，而赝古之文，又足以駴俗目，含遂盛为文士所称，实则涂饰之学，与其师同一病源，各现变证也。

##### 《泾野集》三十六卷（浙江汪汝瑮家藏本）

> 	明吕柟撰。柟有《周易说翼》已著录。其集初刻於西安，既而佚阙，其门人徐绅、吴遵、陶钦，重为删补编次，刻於真定。此本即真定刻也。柟之学，出薛敬之，敬之之学，出於薛瑄，授受有源，故大旨不失醇正。然颇刻意於字句，好以诘屈奥涩为高古，往往离奇不常，掩抑不尽，貌似周、秦间子书，其亦渐渍於空同之说者欤。

##### 《矫亭存稿》十八卷、《续稿》八卷（两淮马裕家藏本）

> 	明方鹏撰。鹏有《续观感录》，已著录。是集诗文多应酬之作，所载笔记，亦无所发明。

##### 《韩五泉诗集》四卷、《附录》二卷（浙江汪汝瑮家藏本）

> 	明韩邦靖撰。邦靖有《朝邑县志》，已著录。是集乃其兄邦奇所编，以“志”、“传”二卷，附录於后。邦靖兄弟，负重名，时有“关中二韩”之目。而诗则不出当日之风气。王九思云：“五泉子七言绝句诗，绝类少陵，古歌词浸淫唐初，逼汉、魏矣。”标榜之词，未免溢美。朱彝尊《静志居诗话》曰：“五泉心摹手追，乃在大复，比於西原、南泠不足，方之孟有渥、李嵩渚似胜一筹。”斯为平允之论矣。

##### 《鸟鼠山人集》二十九卷（两淮马裕家藏本）

> 	明胡缵宗撰。缵宗有《安庆府志》，已著录。是编凡《正德集》四卷，《嘉靖集》七卷，《鸟鼠山人小集》十六卷，《后集》二卷。其诗激昂悲壮，颇近秦声，无娬媚之态，是其所长，多粗厉之音，是其所短。

##### 《拟涯翁拟古乐府》二卷（陕西巡抚采进本）

> 	明胡缵宗撰。缵宗游李东阳之门，乃取《东阳古乐府》二卷，以次属和，立题指事，率由“东阳”之旧，亦间有所釐正。凡一百八首，太康张光孝为之评，而其弟统宗为之注。

##### 《拟汉乐府》八卷（陕西巡抚采进本）

> 	明胡缵宗撰。一名《舆上集》，以其多成之舆上也。汉乐府多声词合写，不能复辨，沈约《宋书》言之甚明。缵宗乃揣摩题意为之，殊类於刻舟求剑，况唐人歌诗之法，宋人不传，惟《小秦王》一调，勉强歌之，尚须杂以虚声，乃能入律。宋人歌词之法，元人亦不传。《白石道人歌曲》自度诸腔，所注节拍，今皆不省为何等事矣。缵宗乃於千年以外，求汉乐府之音节，不愈难而愈远乎？

##### 《邃谷集》十二卷（两淮马裕家藏本）

> 	明戴冠撰。案：明有两戴冠，其一长洲人，有《礼记集说辨疑》，已著录；此戴冠，字仲鹖，信阳人，正德戊辰进士，官至山东提学副使，事迹具《明史》本传，或混为一人，非也。冠受业於乡人何景明，诗亦似之。然景明诗虽风姿俊逸，而酝酿犹深。冠才学皆逊於师，而徒守其格调，殆所谓时女步春，终伤婉弱者矣。

##### 《少岷拾存稿》四卷、附《司徒大事记》一卷（两广总督采进本）

> 	明曾玙撰。玙字东玉，泸州人。正德戊辰进士，官至建昌府知府。宸濠之叛，玙率属引兵从王守仁破贼，收复南康。集中有《平江凯歌》，即记是事也。玙号少岷山人，其集本曰《少岷存稿》。此本乃隆庆辛未南京工部主事章懋所选定，故曰“拾存”。后载《司徒大事纪》一卷，自“裁冗食”至“重漕政”凡十条，皆陈当世时务，题曰：户部江西司郎中臣曾玙修，盖奏进之书，附刻集末者也。

##### 《毛襄懋集》十八卷（江西巡抚采进本）

> 	明毛伯温撰。伯温有《奏议》，已著录。此本凡诗十卷，文八卷。文格颇疏畅，诗则所造不深，词多浅易，盖伯温北拒蒙古，南服安南，以功名自见於世，文章非所专营。童承钦《序》称：“正德间，李、何首倡，《雅》、《颂》复振，嗣响有唐，伯温亦其一”。乃自尊其师之词，非公论也。

##### 《东塘诗集》十卷（浙江范懋柱家天一阁藏本）

> 	明毛伯温撰。是集为伯温所自编，后并入全集，此乃其初出别行之本。

##### 《欧阳恭简集》二十二卷（浙江巡抚采进本）

> 	明欧阳铎撰。铎字崇道，泰和人。正德戊辰进士，官至吏部右侍郎，谥恭简。

> 	事迹具《明史》本传。史称铎清介自持，内行修饬，尝知延平，毁淫祠百十所，以其材葺学宫坛庙。今考集中《延平改建山川坛记》，具载其事，与史相符。集中又有《上严嵩书》，然只叙述荣遇，而无一字及其相业，犹异於称功颂德之流。

> 	其文娟秀自喜，而边幅颇狭，诗多近体，又逊於文。

##### 《东畬集》十四卷（浙江汪汝瑮家藏本）

> 	明钱琦撰。琦有《钱子测语》，已著录。是集为其子蘥、蓘等所编。

> 	其文如《申请设县事宜》以及《论御寇》、《劝捕蝗》诸作，皆能留心世务，诗则气味和粹，而警策者稀。陆师道称其七言绝句云：“江北滁南数日程，萧萧落木送秋声；夕阳满地鸟飞绝，人在乱山堆里行。”颇亦潇洒有致。然集中似此者，正不多覯也。

##### 《峰溪集》五卷、《外集》一卷（浙江孙仰曾家藏本）

> 	明孙玺撰。玺字朝信，平湖人，正德戊辰进士，官至山西按察司佥事。是集乃其子、刑部尚书植所编。玺先世居松江之华亭，南有九峰，东有盛溪，自号曰峰溪道人，并以名集。卷一至卷四为诗，多往来滇、晋道中游览之作；卷五为文，不过试策、书启之类；外集则其任扬州时，所颁条令也。

##### 《棠陵集》八卷（浙江汪汝瑮家藏本）

> 	明方豪撰。豪有《断碑集》，已著录。是集前六卷为文，后二卷为诗。豪与郑善夫友善，集中有《祭郑继之文》，叙交情极为笃挚，而诗则不及善夫远甚。

##### 《锺筠溪家藏集》三十卷（浙江范懋柱家天一阁藏本）

> 	明锺芳撰。芳有《春秋集要》，已著录。《琼州府志》载，芳诗文集二十卷。

> 	此集，文二十四卷，诗六卷，与《志》不符。盖《志》误“三”为“二”也。第二十卷、第二十一卷为《读书札记》。第二十二卷为《皇极经世图续》，所推起宋神宗，迄明嘉靖。第二十三卷为《杂著》。第二十四卷为《夷情要览》，盖皆各自为书者，附编於文集中云。

##### 《丁吏部文选》八卷（江苏巡抚采进本）

> 	明丁奉撰。奉字献之，常熟人，正德戊辰进士，官至南京吏部郎中。著有《南湖留稿》，《南湖逸稿》，此集则宣城梅守箕合二稿选辑者也。凡诗四卷，文四卷，而诗末附以史赞，文末又附诗三首，体例颇为丛脞。诗文皆未成家，史论二卷，亦大半陈因之语。

##### 《渔石集》四卷（两淮盐政采进本）

> 	明唐龙撰。龙有《易经大旨》，已著录。龙敭历中外，所著有《黔南集》、《江右集》、《关中集》、《晋阳集》、《淮阳上集》，陕西提学佥事王维贤为合而刻之，以成此集。其文颇具浩瀚之气，诗尤长於五言，然集中自朱彝尊《诗话》所摘数联以外，亦复罕逢佳句矣。

##### 《涂水集》八卷（浙江朱彝尊家曝书亭藏本）

> 	明寇天叙撰。天叙字子惇，榆次人，正德戊辰进士，官至兵部侍郎，事迹具《明史》本传。是集凡诗文三卷，巡抚陕西时奏疏五卷。天叙为应天府丞时，值武宗南征宸濠，力抗权倖，以风节著，后巡抚甘肃，又屡以战功显，词采则非所擅长，故郭玺《序》亦称：其平日未尝肆志於文章云。

##### 《东廓集》十二卷（江西巡抚采进本）

> 	明邹守益撰。守益字谦之，安福人，正德辛未进士，官至南京国子监祭酒。

> 	隆庆初，追谥文庄，事迹具《明史儒林传》。守益传王守仁之学，诗文皆阐发心性之语，其门人陈辰，始编录所作为《东廓初稿》。东廓，山名，守益讲学处也。诸门人又梓其切要者，一百二十四篇，名曰《摘稿》，而晚年著述则未之备。

> 	是编为嘉靖中所刊，题建宁府知府刘佃汇选，同知董燧编次，通判黄文明抡集。

> 	又题门人周怡、宋仪望、邵廉续编，孙德涵等十八人重辑，错互颠舛，莫知竟出谁手也。史称：世宗欲去兴献帝本生之称，守益疏谏，下狱拷掠。嘉靖二十九年，九庙灾，守益疏陈上下交修之道，又忤旨落职。其疏具载本传，今集中乃不载。

> 	考《千顷堂书目》，此集之外尚有《东廓遗稿》十三卷，今未见其本，或别收於《遗稿》中欤。

##### 《阳峰家藏集》三十五卷（浙江孙仰曾家藏本）

> 	明张璧撰。璧字崇象，石首人，正德辛未进士，官至礼部尚书，东阁大学士，谥文简。是集为璧居内阁时所自编。首以经筵讲章及议典礼之文，次为应制诸诗及诰敕、赋颂、表疏，次为古今体诗及杂文。璧当夏言、严嵩相持之时，入阁不及一年而卒。《明史》不为立传，其人盖无所短长者，今观其诗文，殆亦如其为人焉。

##### 《黼庵遗稿》十卷（江苏巡抚采进本）

> 	明柴奇撰。奇字德美，昆山人，正德辛未进士，官至应天府尹。奇在正德时，谏南巡，劾权倖，及上《边储屯政》诸疏，颇著直声。以当时自焚其草，故集中不载。是编前有正德辛巳题识，称旧有《石池诗稿》、《石池文稿》、《嘉树轩纪闻》各一册，己卯转南光禄，失之。重置一册，录后来之作，时有所忆，或就人录得，亦错置其间云云。盖犹奇所手编也。凡诗六卷，杂文四卷，皆平易有馀，精深不足。邹守益《序》，称其诗文典雅雄健，不落骫骳，不矜刻峭。

> 	友朋推挹之词耳。

##### 《巽峰集》十二卷、《附录》一卷（两淮盐政采进本）

> 	明尹襄撰。襄字舜弼，号巽峰，永新人，正德辛未进士，官至司经局洗马。

> 	是集凡诗五卷，文七卷。后有其子祖懋题识，谓原集十卷，刻於闽中，继复收辑得十二卷。其文持论颇纯正，而波澜结构则未造古人。

##### 《平田诗集》二卷（陕西巡抚采进本）

> 	明管楫撰。楫字汝济，号平田，又号竹木山人，咸宁人，正德辛未进士，官至右副都御史，巡抚山东，因与严嵩相忤，辞疾家居二十年。文徵明尝画《平田草堂》、《杜曲山房》二图，并诗贻之，重其人也。此集前有张治道《序》，称骊邑令刻诸县斋，楫不知也。又有楫自序，称再阅旧稿，又删其十之三。然其本今皆不传，故朱彝尊作《明诗综》，不列其名。此本乃乾隆初，其裔孙锡绶所辑。

> 	其诗颇沿七子之派，盖楫与薛蕙、何景明、高叔嗣诸人相倡和，渐染而然也。

##### 《费文通集选要》六卷（江苏巡抚采进本）

> 	明费寀撰。寀有《广信府志》，已著录。所著《文名锺石集》，本二十四卷。

> 	此本乃刘同升、许穀所选，与其兄宏、诗文合刻之本也。

##### 《东岩诗集》八卷（浙江巡抚采进本）

> 	明夏尚朴撰。尚朴有《东岩文集》，已著录。此编乃其诗集，多涉理语，近白沙、定山流派。集中《读击壤集》绝句云：“闲中风月吟边见，始信尧夫是我师。”其宗法可知也。

##### 《古菴文集》十卷（两江总督采进本）

> 	明毛宪撰。宪有《谏垣奏草》，已著录。是集乃其子所编。凡文八卷，诗二卷。宪居言路，以戆直称，故所作颇有刚劲之气，以耳疾谢归。后与王守仁、湛若水诸人讲学，绳墨自守，务为笃实。故亦不恣意高谈，然以文章而论，则於是事非当家也。

##### 《蓉川集》七卷（两江总督采进本）

> 	明齐之鸾撰。之鸾字瑞卿，桐城人。正德辛未进士，官至河南按察使。事迹具《明史》本传。是集为其曾孙山所编，凡五种。一曰：《南征纪行》，为其从征宸濠时所作杂诗，后附赋一首；一曰：《悠然亭杂诗》，为其官南京时作，后附记序三首；一曰：《开堰集》，为其在安庆时所作；一曰：《历官疏草》，皆其奏议，起正德九年，讫嘉靖八年，每种为一卷；一曰：《入夏录》，析为三卷，乃其佥事宁夏时作，前二卷皆诗，后一卷则杂文。别以汪元锡等赠言，附於末，而总冠以《小传》、《行状》、《年谱》。后有山跋语，称闲游市阓，得遗稿数篇，已而遍历茶坊药肆，恣意搜辑，编次成帙，因康熙己未诏修《明史》，檄取《入夏录》送官，遂裒而付诸剞劂。盖之鸾位虽不显，然在正、嘉之间，卓卓称名臣，故史馆徵其著作，以备采择。今观其奏疏，词多剀切，犹可想见风采，诗则非所擅长也。

##### 《节爱汪府君诗集》二卷（浙江范懋柱家天一阁藏本）

> 	明汪文盛撰。文盛字希周，崇阳人。正德辛未进士，除饶州推官，入为兵部武选司主事，谏南巡，廷杖；嘉靖初出知福州，历官按察使，以佥都御史巡抚云南，进大理卿。事迹附见《明史毛伯温传》。伯温之官安南也，文盛功居多，顾不得优叙，论者惜之。其知福州也，有惠政，郡人为立节爱祠，故傅海舟编次其诗，即以名集。诗多虚响，不出北地、信阳门径。朱彝尊《明诗综》所选“万年枝上露清华”一首，题曰《西苑》。今考此集，实为《拟古》八首之一，不知彝尊何以改其原题，其偶误也欤？

##### 《后斋遗稿》二卷（浙江汪汝瑮家藏本）

> 	明陈宪撰。宪字伯度，后斋其号也，馀干人。正德辛未进士，官至贵州布政使司参议。是集《公馀纪拙》一卷，《粤江行稿》一卷，乃宪之子、鄞县丞照所编，首有鄞县人戴鱀《序》，谓其得乡先哲胡居仁之传，故诗多理语，鲜风人之致云。盖当时本以理学推之也。

##### 《桃谷遗稿》一卷（两淮马裕家藏本）

> 	明陆俸撰。俸字天爵，吴县人，正德辛未进士。官刑部时，尝以谏南巡，廷杖，后终於宝庆府知府，其诗多应酬牵率之作，而时露风格。岳岱《今雨瑶华》，谓其晚就操觚，灵心夙构，颖悟居多，盖天姿高而学力未至者也。

##### 《渐斋诗草》二卷（浙江巡抚采进本）

> 	明赵汉撰。汉字鸿逵，平湖人。正德辛未进士，官至山西布政司参政。是集刻於嘉靖乙卯，诗学江西，於尔时为别调，然风格虽异，兴象未深，究不能独绝一时也。

##### 《襄敏集》四卷（浙江汪启淑家藏本）

> 	明王以旂撰。以旂有《漕河奏议》，已著录。是集为其子籥所编，凡诗二卷，文二卷。以旂治河、按边，皆以功见，而词章不著於当时。此集所存，大抵皆应酬作也。

##### 《琴溪集》八卷（两淮盐政采进本）

> 	明陈寰撰。寰字原大，常熟人。正德辛未进士，官至南京国子监祭酒。寰与桂萼为同年，官翰林时，乃力斥萼议大礼之非，坐是移南京，旋告归，其人足重，诗文则皆不入格。

##### 《八厓集》十三卷（浙江巡抚采进本）

> 	明周廷用撰。廷用字子贤，华容人。正德辛未进士，官至江西按察使。是集《赋》一卷，《诗》六卷，《文》二卷。后附《绪论》四卷，则其训饬士民之说。

> 	顾璘《国宝新编》以廷用为殿，其赞云：“按察人豪，阔视放言，文藻性成，早垂钜篇。”然廷用自以耿直传，不必以文藻著也。

##### 《常评事集》一卷（山西巡抚采进本）

> 	明常伦撰。伦字明卿，号楼居子，沁水人。正德辛未进士，除大理寺评事，谪寿州州判，迁知宁羌州，负才凌傲，屡为忌者所中，后因跨马疾驰，马渴赴饮，堕水死，年仅三十有四。是集“赋”五首，“乐府”二十一首，各体诗百馀首，“传”、“赞”等杂著，数篇附之。王世贞谓：其诗如沙苑儿驹，骄嘶自赏，未谐步骤。陈子龙则谓：其气骨高朗，颇能自运。今观是编，合二人之论，乃为定评。国朝王士祯《分甘馀话》云：“明诗人，有早慧而年不得四十者，如陈后冈、董中峰与明卿之属，汗血方新，而筋骨未就，秀而不实，殊可惜也。”

##### 《鸥汀长古集》二卷、《前集》二卷、《别集》二卷、《续集》一卷、《渔啸集》二卷、《顿诗》一卷（直隶总督采进本）

> 	明顿锐撰。锐字叔养，涿州人。正德辛未进士，官代府右长史。锐少负诗名，当时称涿郡有才一石，锐得其八斗。晚年卜居怀玉山，吟咏自適，其五言古诗，气韵清拔，颇为入格；七言古诗，跌荡自喜，而少翦裁；近体专尚音节，数篇以外，意境多同，盖变化之功，犹未至也。

##### 《杏东集》十卷（浙江孙仰曾家藏本）

> 	明郭维藩撰。维藩字价夫，正德辛未进士，官至太常寺少卿，兼翰林院侍读学士掌院事。是集诗文各五卷，皆乏深湛之思，其门人河南巡抚蔡汝楠《序》称：所著《经筵》、《南雍》二稿，俱不可见，此集已非完书，由维藩存日，无意传其词章，盖亦道其实也。

##### 《海涯集》十卷（浙江汪汝瑮家藏本）

> 	明顾磐撰。磐字子安，南直隶通州人，正德癸酉举人。是集“诗”四卷，“诗馀”附焉；“文”六卷。集中如《考正乡贤祀典》，以及《水利》、《马政》诸作，於乡邑利病，亦颇为详核。然大致以流利为主，故不为诘屈，亦不造精深。

##### 《南湖诗集》四卷（浙江汪汝瑮家藏本）

> 	明张綖撰。綖有《杜诗通》，已著录。是集诗多艳体，颇涉佻薄，殆“玉台”、“香奁”之末流。每卷皆附词数阕，考綖尝作《填词图谱》，盖刻意於倚声者，宜其诗皆如词矣。

##### 《古山集》四卷（江西巡抚采进本）

> 	明桂华撰。华字子朴，安仁人，正德癸酉举人，大学士萼之兄也。尝从胡居仁门人张正游，故所学颇为醇正，诗文则尚未成家。

##### 《渭厓文集》十卷（江苏巡抚采进本）

> 	明霍韬撰。韬有《明良集》，已著录。是编为其子与瑕、与琦所编，皆所作杂文，惟七卷，有诗数十首。韬性强执谬戾，不顾是非，议尊兴献为皇考，则斥司马光不知忠孝，不当从祀孔庙；议合祀天地，则并诋及《周礼》，可谓无忌惮者。其他文亦皆争辨迫急，异乎有德之言，前有伦以谅、金立敬二《序》，誉之甚力，盖一其乡曲，一其年家子也。

##### 《西原遗书》二卷（直隶总督采进本）

> 	明薛蕙撰。蕙有《约言》，已著录。是编乃户部侍郎、南充王廷所辑，嘉靖癸亥刻於扬州。皆其与人讲学往复书札也。其阐《中庸》中和之说，孟子性善之旨，研析颇至。惟推崇释、道太甚，如云：“空寂者，即吾未发之本心；定慧者，即古圣人之诚明。”又云：“禅学不惟贤於后世之仙学，虽吾后儒之学亦非其伦。”

> 	又於论《黄庭》、《大洞》诸经，俱自谓得其要妙，皆不免参杂二氏，未能粹然一出於正。蕙本诗人，《考功》一集，驰骤於何景明、徐祯卿、高叔嗣间，并骛争光，原足以自传不朽。乃求名不已，晚年忽遁而讲学。所讲之学，又踳驳如是，反贻嗤点於后来。蛇本无足，子为之足，其蕙之谓乎？

##### 《谿田文集》十一卷、《补遗》一卷（两江总督采进本）

> 	明马理撰。理有《周易赞义》，已著录。是集凡“文”六卷，“诗”五卷，“补遗”一卷，则有文无诗。理少从王恕游，务为笃实之学，故所诂诸经，亦多所阐发，惟其文喜摹《尚书》，似夏侯湛昆弟诰之体，遣词宅句，涂饰琱刻，其为赝古，视李梦阳又甚焉。《明史儒林传》载杨一清督学关中，见理及吕柟、康海文，大奇之，曰康生之文章，马生、吕生之经术，皆天下士也。则一清虽赏识之，已不以文章许理与柟矣。史又称：理名震都下，高丽使者慕之，录其文以去。盖亦以其人重之耳。

##### 《颐山私稿》十卷（副都御史黄登贤家藏本）

> 	明吴仕撰。仕字克学，号颐山，宜兴人。正德甲戌进士，官至四川布政司参政。是编凡诗三卷，文七卷，皆意境平浅，不耐寻绎。

##### 《南泠集》十二卷（两江总督采进本）

> 	明蒋山卿撰。山卿字子云，《千顷堂书目》作字仙卿，传写误也。仪真人，正德甲戌进士，官至广西布政司参政。是集为山卿所自订，其门人乔佑校刻。前有《自序》云：弱冠见东吴顾吏部、宝应朱户曹，教以读汉、魏、晋、宋、唐人之诗，年二十九，举进士，好与同年亳州薛子蕙研攻古作。是时信阳何子景明与薛邻，尝闻其绪论焉。其学诗大旨，已尽於此。顾璘《序》称其下笔千言，才情焕发，朋辈每为敛手。而王世贞又以不堪咀嚼少之，持论互异。今观其集，正韩愈所谓无好无恶之诗耳。

##### 《函山集》十卷（山东巡抚采进本）

> 	明刘天民撰。天民字希尹，号函山，历城人。正德甲戊进士，除户部主事。

> 	谏武宗南征，廷杖，改礼部；谏大礼，复廷杖，迁吏部郎中，出知寿州。历官按察司副使。朱彝尊《诗话》称：天民晚以计吏罢，愤懑不平，恒逃於词曲；而顾璘《序》则称其内境春融，神游太古，无芥蒂於得失。今观其集中，如《拟宫词》五十首，《古别离》、《宿楚相祠》等作，尚可谓怨而不怒者，特其摹仿太多，不能卓然自成一家耳。所著本，有《虫吟草间集》、《刺寿稿》、《游蜀稿》、《田间集》诸目。其孙亮采汇而刻之，共为此集云。

##### 《嵩渚集》一百卷（浙江汪汝瑮家藏本）

> 	明李濂撰。濂有《祥符先贤传》，已著录。《明史文苑传》载：濂少年，尝作《理情赋》，其友左国玑持以示李梦阳，梦阳大嗟赏，访之吹台。濂自此声驰河洛间。既罢归，益肆力於学，遂以古文名於时。又称，濂初受知梦阳，后不屑附和。此集诗三十八卷，文六十二卷，乃濂所自订，皆於七子之外，挺然自为一格。大抵笔锋踔厉，泉涌飚驰，而裁翦尚疏，不免才多之患。濂跋石珤《熊峰集》，谓诗文传世，岂贵於多，其说良是。而自定己作，乃不能尽翦榛楛，信乎割爱之难也。

##### 《观政集》一卷（浙江范懋柱家天一阁藏本）

> 	明李濂撰。濂是集乃其正德乙亥，在京观政时所作，故以为名。凡赋二篇，各体诗二百五十四首，杂著八篇。考濂为正德甲戌进士，乙亥为登第之次年，犹少作也。

##### 《洞阳诗集》二十卷（浙江汪汝瑮家藏本）

> 	明顾可久撰。可久字舆新，无锡人。正德甲戌进士，官至广东按察司副使。

> 	是编标曰《洞阳诗集》，而子目俱题曰《在涧集》。考《千顷堂书目》，可久有《在署草》八卷，《在疚草》二卷，《温陵集》六卷，《虔州草》一卷，《珠崖草》一卷，《在涧集》十九卷，无《洞阳集》之名。盖总汇诸集，名曰《洞阳》，而仍各自为书也。此集凡二十卷，首尾完具。而黄虞稷作十九卷，岂所见之本偶未全欤？其诗古体颇散漫，律体多乏坚老，七言绝句，尤学质朴而不成。

##### 《人瑞翁集》一卷（浙江巡抚采进本）

> 	明林春泽撰。春泽字德敷，侯官人。正德甲戌进士，官至平番府知府。年百有四岁，有司为建人瑞坊，故以《人瑞翁》名其集。原本十二卷，今未见传本，此本其曾孙慎所重编也。春泽少与郑善夫游，互相切磋，故其诗颇有体裁，但乏深思厚力耳。

##### 《谷平文集》五卷（江西巡抚采进本）

> 	明李中撰。中字子庸，吉水人。正德甲戌进士，官至总督南京粮储，都察院副都御史，谥庄介。事迹具《明史》本传。是集为其门人罗洪先所编，其曰谷平者，以其所居之里名之也。凡疏二十有八，日录三百九十六，书问三十有三，诗文一百六十有五，大抵讲学者为多。

##### 《石居漫兴稿》二卷（浙江汪汝瑮家藏本）

> 	明陈器撰。器字德器，临海人。正德甲戌进士，官至刑部郎中。尝得三奇石，置之别业，晨夕临玩，遂自号“三石山人”。而其孙承翁编次遗稿，亦遂名曰《石居》。词多浅易，尚未成家。

##### 《明水文集》十四卷（两江总督采进本）

> 	明陈九川撰。九川字惟濬，号竹亭，临川人。正德甲戌进士，官太常寺博士，时以直谏，廷杖。嘉靖初为礼部主客司郎中，复以事谪戍，放还，居明水山，遂易号明水。初九川释褐时，告归谒王守仁，讲无善无恶之旨，遂称弟子。抚州为姚江之学者，自九川始。是集乃其门人董君和所编，凡文八卷，大抵皆讲学之语，诗六卷，小有韵致，而不免薄弱。

##### 《鹿原存稿》九卷（浙江汪汝瑮家藏本）

> 	明戴钦撰。钦字时亮，马平人。正德甲戌进士，官至刑部郎中，以谏大礼，廷杖，创重而卒。其集刻於闽者八卷，曰《玉溪存稿》，刻於滇者二卷，曰《戴秋官集》。此则其侄希颢所合辑，凡文二卷，诗七卷。钦与何景明、李濂、薛蕙等，同时友善，所作颇刻意摹古，然不越北地之馀派。

##### 《黄洛邨集》二卷（两江总督采进本）

> 	明黄宏纲撰。宏纲字正之，雩都人。正德丙子举人，官至刑部主事。是集乃其孙宜璞所刻，上卷书翰，多与邹守益、罗洪先、聂豹辈，讲学之语。盖宏纲师事王守仁，传良知之说也。下卷杂著及诗数十首，则率皆应俗之作。

##### 《双江文集》十四卷（江西巡抚采进本）

> 	明聂豹撰。豹有《困辨录》，已著录。是集乃其侄礼部郎中静所编。第一卷至第十一卷皆文，第十二卷为诗，第十三卷又为寿文、杂著，而注曰即《困辨录》。

> 	疑静所编本十二卷，其后人又摭寿文及《困辨录》附见其后也。

##### 《东洲集》二十卷、《续集》十卷（江苏巡抚采进本）

> 	明崔桐撰。桐字来凤，海门人。正德丁丑进士，官至礼部右侍郎。事迹附见《明史舒芬传》。以与芬俱以疏谏南巡、廷杖故也。是集凡诗九卷，词一卷，文十卷。《续集》诗六卷，文四卷。《江南通志》所载，卷帙与此相同。《千顷堂书目》作《东洲集》三十卷，《续集》十卷，《明史艺文志》作《东洲集》四十卷。疑黄虞稷误“二十”为“三十”，《明志》据虞稷之目合而计之，共为四十卷也。

##### 《东麓稿》十卷（两淮盐政采进本）

> 	明汪佃撰。佃字友之，弋阳人。正德丁丑进士，官至翰林院编修，后出为建宁府通判。其集无大疵累，亦无所见长。

##### 《青湖文集》十四卷（浙江巡抚采进本）

> 	明汪应轸撰。应轸字子宿，浙江山阴人。正德丁丑进士，官至江西提学佥事。

> 	事迹具《明史》本传。是集为其子延良所编，前七卷为文，后七卷为诗，应轸有吏才，兼以气节著，史称其在户科岁馀，所上凡三十馀疏，皆切时弊。今观集中诸奏牍，多侃直之言，颇见风采。诗文则率皆朴实，犹守成、弘之旧格。

##### 《紫峰集》十三卷（福建巡抚采进本）

> 	明陈琛撰。琛有《易经浅说》，已著录。是集诗五卷，文七卷，《正学编》一卷，末以《年谱》附焉。初刻於嘉靖中，此其裔孙所重刻也。《明史儒林传》附见《蔡清传》末。称琛杜门独学，清见其文异之，曰：吾得友此人足矣。琛因介友人以见清云云。今观其诗，皆濂洛风雅一派，其文亦类语录讲义，盖其渊源如是云。

##### 《青萝文集》二十卷（两江总督采进本）

> 	明王渐逵撰。渐逵字用仪，号青萝子，番禺人。正德丁丑进士，官刑部主事，家居十馀年，以荐起官，言事不报，复乞归。是集文八卷，首载《陈愚见以裨圣化》、《乞创立以存根本》两疏，即其复起时所上。诗分《北游》、《大隐》、《罗浮》、《灵洲》、《中洞》、《樾森》、《双鱼》、《深明》、《洛澄》、《越山》、《白云》、《萝山》十二稿，稿为一卷。其《铁桥》一绝，朱彝尊《诗话》，谓其追踪唐许碏“阆苑花前”之作，然沙中金屑，正复不能多覯也。

##### 《西元集》八卷（浙江汪汝瑮家藏本）

> 	明马汝骥撰。汝骥字仲房，绥德人。正德丁丑进士，改庶吉士。以谏南巡，廷杖，出为泽州知州。世宗立，召还，授编修，官至礼部右侍郎，谥文简。事迹附见《明史舒芬传》。是集古体二卷，今体六卷。蒋一葵云：仲房诗，有沈理而无元趣。黄青甫谓其诗整炼似法颜、谢，队仗森然。求之声律，未造其深，亦不失为高流。盖汝骥刻意镕炼，务求典实，其长短皆在於是也。

##### 《戴中丞遗集》八卷（两江总督采进本）

> 	明戴鱀撰。鱀字时重，或作时量，字之讹也，号东石，鄞县人。正德丁丑进士，官至四川巡抚。是集《千顷堂书目》作《东石遗稿》，凡诗四卷，杂文五卷，其子士充所编。张时彻《序》谓其负恢廓之才，不屑屑争雄铅椠，或有匄请，辄伸纸濡毫应之，故集中诸作，多伤率易，独《鄞水利三叙》及《海防策》，以情形目击，言之较为确凿云。

##### 《笔峰存稿》五卷（福建巡抚采进本）

> 	明王凤灵撰。凤灵字应时，莆田人，笔峰其自号也。正德丁丑进士，官至广西布政司参政。凤灵官刑曹时，曾疏论宦官张锐、都督钱安，大辟之不当赎及给事中陈洸显罪之无可曲宥。其言甚直，朝议莫能夺。守淮时，救灾疏六十上。卒以好激论天下事，见忌罢归，死於倭难。生平所著有《淮阳急稿》及《漫稿》、《汇稿》、《净稿》，各二十卷，旋皆散佚。兹集乃其孙介所蒐辑。至崇祯时版漶，元孙梦旸又重刊之，凡文四卷，赋、诗一卷。

##### 《桂洲集》十八卷（江西巡抚采进本）

> 	明夏言撰。言有《南宫奏稿》，已著录。此集凡赋、诗、词八卷，文十卷，首有《年谱》，言未相时以词曲擅名，然集内词亦未甚工，诗文宏整而平易，犹明中叶之旧格。

##### 《朱福州集》六卷（浙江汪汝瑮家藏本）

> 	明朱豹撰。豹字子文，上海人。正德丁丑进士，官至福州府知府。是集为其子察卿及其友冯迁所编，凡诗三卷，奏疏三卷。诗学中唐，以流丽清切为主。

##### 《过庭私录》七卷、《外集》一卷（江西巡抚采进本）

> 	明吴鼎撰。鼎字维新，号泉亭，又自号支离子，钱塘人。正德丁丑进士，官至广西布政司参议。是集其仲子遵晦所录，故以《过庭》为名，皆散体之文，末附赋骚古诗数首。《外集》则皆诗也，文有整饬平雅者，亦有微近俗调者，金石文字，颇失翦裁，有韵之文则更逊矣。

##### 《半洲稿》四卷（浙江孙仰曾家藏本）

> 	明张经撰。卷首题曰蔡经，盖其未复姓时所刊也。经字廷彝，侯官人。正德丁丑进士，累官南京兵部尚书，总督军务，改左都御史，为严嵩构陷，坐以失律弃市；后追谥襄愍。事迹具《明史》本传。是集第一卷为《北寓稿》，乃经官御史时所著；次为《南行稿》，为嘉兴府知府时所著；次为《西征稿》，为大理寺卿奉命安辑关西时所著；次为《东巡稿》，巡抚山东时所著。诗多五七言近体，颇摹唐调，盖正当太仓、历下，初变风气之时也。

##### 《郑思斋文集》一卷（浙江范懋柱家天一阁藏本）

> 	明郑洛书撰。洛书字启范，思斋其号也，莆田人。正德丁丑进士，官至监察御史，提督南直隶学政。事迹附见《明史解一贯传》。是集前后无“序”、“跋”，不知谁所编次，亦无目录，仅“序”九篇，“记”三篇，“赋”二篇，寥寥不成卷帙，又皆应酬之作，殆非完本。

##### 《林次崖集》十八卷（福建巡抚采进本）

> 	明林希元撰。希元有《易经存疑》，已著录。是集为其子有梧所编。凡奏疏四卷，书二卷，揭帖附焉，序三卷，记、碑共一卷，论、说、议共一卷，杂著一卷，志、表一卷，传、行状一卷，祭文、哀词二卷，诗二卷，词附焉。希元之学，宗其乡人蔡清，故於明代诸儒，惟推薛瑄、胡居仁。与王守仁同时，而排其《传习录》最力。虽与守仁门人季本同年相善，而与本之书，亦不少假借其师，其祭守仁文，但推其功业而已，无一字及其学问也。至其气质刚急，锐於用世，则类其乡人陈真晟。故其为南京大理寺评事，则忤江彬，忤御史谭会，忤大理寺卿陈琳，坐谪泗州州判。及为大理寺丞，又请剿辽东叛兵，坐谪钦州知州。官广东时，值安南莫登庸篡国，力请讨之，疏凡六上，竟坐是中计典归。归后，又以争郡邑利病，几中危法。其负气喜任事，盖可想见。其由泗州再入大理也。盖方献夫、霍韬荐之，故与二人颇相契。集中《与周石厓书》，亦自称气味与兀厓相似。又自称大礼、安南之议，所见与兀厓同。兀厓者，韬别号也。然在泗州时，张璁、桂萼欲援之同议大礼，终谢不行。则诸人固不足为希元累矣。集中有《与汪可亭书》曰：“今海内推大家者二人，曰李崆峒、何大复。二子雕词铸意，刮陈去新，力挽颓风，以还之古，似为一时文人也。然考其所得，《典谟》已乎，《盘诰》已乎，余皆未能知也。”云云。则非惟学问辟姚江，即文章亦辟北地、信阳。故其诗文，皆惟意所如，务尽所欲言乃止。往往俚语与雅词相参，俪句与散体间用，盖其素志原不欲以是见长云。

##### 《玩鹿亭稿》八卷、《附录》一卷（浙江巡抚采进本）

> 	明万表撰。表有《海寇议》，已著录。万氏世以勋绩显，表独才兼文武，每与唐顺之等讲学，御倭亦有功绩，号为儒将；然其诗文，气格稍弱，故终不能与一时文士，角逐词坛。是集凡诗二卷，文六卷，末附录赠答诗启及行状、墓志。

> 	乃其子达甫所编，其孙邦孚所刻。达甫有《皆非集》，邦孚有《一枝轩稿》，皆能传其家学云。

##### 《少石集》十三卷（两淮马裕家藏本）

> 	明陆釴撰。釴有《山东通志》，已著录。是集诗五卷，文七卷，杂著一卷。前有张时彻《序》，称其华不近浮，质不近俚，而惜其志之未艾。盖具体而未成家者，故《序》有微词云。

##### 《少华集》四卷（浙江孙仰曾家藏本）

> 	明詹泮撰。泮字少华，玉山人。正德辛巳进士，官至礼科给事中，乞养归。

> 	泮尝从章懋游，以讲学自任，其诗文亦别为一格，是集乃其子长至、长生所编，杂文诗词共三卷，外录一卷，则皆他人之赠言也。

##### 《介塘文略》一卷（浙江范懋柱家天一阁藏本）

> 	明王相撰。相号介塘，鄞县人。正德辛巳进士，官翰林院编修。嘉靖初，以争大礼，廷杖卒。事迹附见《明史王思传》。是册仅杂文十八篇，且多酬赠之作，所著岁月，皆在嘉靖二三年，盖丛残抄本，非其遗集。文格颇伤於雕琢，亦七子流派也。

##### 《栋峰遗稿》二卷（浙江孙仰曾家藏本）

> 	明曾梧撰。梧字于易，江西广昌人。正德辛巳进士，官至常州府知府。是集凡文一卷，诗一卷，文冠以《应诏疏》，反覆申明合祀天地之说，盖是事古今聚讼，儒者各尊其所闻，不足异也。初鋟於嘉靖中，后毁於火，天启辛酉，其曾孙邦泰又重刻焉。

##### 《龙湖文集》十五卷（浙江巡抚采进本）

> 	明张治撰。治字文邦，茶陵人。正德辛巳进士，官至文渊阁大学士，谥文隐，改谥文毅；万历初，复改谥文肃。是集凡文十卷，诗五卷，乃丰城雷礼与治婿彭宣所编刊，版久漫漶，雍正丙午，宣之从曾孙思眷得旧刻校正，属其子维新重刊於浙江。治，《明史》无传，《献徵录》称，其临事不阿，以是失世宗旨，及其卒也，命与中谥，隆庆改元，始更谥焉。然观何乔远所撰小传，不能举其相业，集中奏疏，於时事亦罕指陈。乔远所称为辅臣时，默默不自得，冀乘间争谏，殆亦曲解之词欤？归有光、薛应旂皆治所取士，当时以识鉴称。而诗文则未能自为一家。朱彝尊《静志居诗话》尝摘其《夜过洞庭》诗云：“晓发吴阊门，夕渡广陵沚，日暮江帆迟，洞庭三百里。微风澹无波，明月照天水，隐隐见君山，钟声翠微里。”以吴地而混於楚，且云：“文肃家茶陵，与洞庭湖密迩，何得以君山属吴耶？”今观集中是诗，晓发吴阊门，作“武昌门”；夕渡广陵沚，作“黄陵沚”；洞庭三百里，作“八百里”。则固未尝涉於吴地，岂彝尊所见之本，乃思眷《序》所谓翻本杂淆，或思眷重校，因彝尊是语，而改之欤？

##### 《张水南集》十一卷（江苏巡抚采进本）

> 	明张衮撰。衮字补之，江阴人。正德辛巳进士，历官至南京光禄寺卿。是集凡诗二卷，文九卷。衮在谏垣，颇多建白，嘉靖中，倭扰东南，衮家居在危城中，驰书政府，条上御倭五事，盖亦留心於经世者，词章则又当别论焉。

##### 《张文忠集》十九卷（浙江巡抚采进本）

> 	明张孚敬撰。孚敬有《谕对录》，已著录。是集凡《奏疏》八卷，《诗稿》四卷，《续稿》一卷、《文稿》六卷。孚敬以议礼得君，故其著述，强半皆考礼之词，不惟议兴献王礼，而且议郊祀礼，议孔庙礼；不惟撰《明伦大典》，而且撰《礼记章句》，自谓有明一主持礼教之人。其间所论，未必百无一当，然穿凿附会，以迁就时局者，比比然也。

##### 《弘艺录》三十二卷（江苏巡抚采进本）

> 	明邵经邦撰。经邦字仲德，仁和人。正德辛巳进士，官至刑部员外郎，以论劾张孚敬下狱谪戍。事迹具《明史》本传。经邦以讲学自任，尝采古今论学语，发明其旨，为《弘道录》；又删掇诸史，为《弘简录》。所著诗文，则别为此录。

> 	经邦自作《志铭》所云：“三弘集”成，瞽开聋鸣者是也。考其自作《小传》，称榷税荆州时，裒所著为《弘艺录》，故卷首《自序》题嘉靖四年乙酉，而集中所载，并及於暮年绝笔。则又后人续编，非其手定之本矣。经邦《上武宗疏》及《中兴保治》、《日食建言》诸疏，皆慷慨激烈，足以见其志节。其他诗文则类皆抒写胸臆，不屑屑以研炼为工。卷首《艺苑元机》七十三条，专明作诗之法，以严羽诗有别才，非关学之说为不然，且谓清庙缉熙，莫非至理所寓，未可不谓之诗；人惟狃於习俗，谓与经生不同，故往往粘皮带骨。观其持论，其宗旨概可知也。

##### 《群玉楼集》八卷（山西巡抚采进本）

> 	明李默撰。默有《建阳人物传》，已著录。是集凡文五卷，诗三卷，乃其子太学生培所编。康太和《序》称：其镕意铸词，不涉蹊径，然少伤於朴直。原集刊於万历元年，此本为其裔孙重刊。默为赵文华借策题谤讪，构陷下狱以死。有孝廉江宗者力争之，故卷末以江举人《上侍郎赵文华书》附焉，其事盖史所未及也。

##### 《秬山稿》一卷（浙江巡抚采进本）

> 	明田顼撰。顼字太素，龙溪人。正德辛巳进士，官至贵州提学副使。是集前半卷为杂文，后半卷为诗，大抵皆应酬之作。文格颇浅弱，惟诗颇爽朗，盖沿前七子之流波，有意规橅唐人，而模拟未免有迹也。

##### 《甓馀集》十二卷（江苏巡抚采进本）

> 	明朱纨撰。纨有《茂边纪事》，已著录。是集九卷以前，皆其在官时章疏、公移。十卷曰：《海道纪言》，其巡抚闽浙时所著诗文。十一卷即《茂边纪事》，其整饬威茂兵备时所著平寇始末，并诗数十首。末卷曰《永感录》，则其先人行述、志铭及诸人赠言也。

##### 《李徵伯存稿》十三卷（两淮盐政采进本）

> 	明李兆先撰。兆先字徵伯，茶陵人，大学士东阳之子。以荫为国子生，年二十七而卒。《怀麓堂诗话》载兆先论诗之语，可云夙慧。东阳所作《兆先志》文，亦悼惜特甚。而沈周《客座新闻》，乃载其父子相谑一事，则狂纵无复人理，虽晋人放达，不至於斯。平心而论，殆才隽而不修行检，誉之者有所粉饰，毁之者亦有所附会耳。是集，凡诗赋、杂文十一卷。又《东行稿》一卷，乃其自京师赴山东之作；附录一卷，则东阳所为《兆先志》，及同时诸人慰问诗，具在焉。

##### 《董从吾稿》一卷（浙江汪启淑家藏本）

> 	明董澐撰。澐字复宗，一字子寿，号萝石，海盐人。《明史儒林传》附载《钱德洪传》末。嘉靖甲申，澐年六十八，始游会稽，从王守仁讲学，或沮之，澐曰：“吾从吾所好耳。”遂又自号“从吾”。其集以诗与语录、杂文，共为一编，而附守仁和赠诸作。大抵皆暮年谈理之词也。卷末有其子穀《跋》，称尚有诗文若干卷未刻。盖讲学以后，转以早年之作，为不足存云。

##### 《嗜泉诗存》二卷、《附录》一卷（浙江巡抚采进本）

> 	明李璋撰。璋字政虹，海盐人。是集前有正德四年璋自序，称取旧刻痛加刊削，存十之一，并及近作为二卷，杂著、诗馀为一卷，易其名曰：《诗存》。此本为其十世孙凤藻所刊，上卷为古体，下卷为近体，附录诗说五则，而独无诗馀、杂著。据其九世族孙缵祖《后序》，盖旧刊已佚，此重刻者残本耳，卷末《摘句三十四联》，同时诸人和章及《小传》、《墓志铭》，皆凤藻所续也。缵祖《跋》又称，尚有《重刊残本诗钞》第八、第九两卷。今未见传本，其存佚不可知矣。

##### 《谭樵海集》六卷、附《幽谷集》一卷、《霜岩集》一卷（江西巡抚采进本）

> 	明谭宝焕撰。宝焕，江西乐安人，樵海其号也。集凡文三卷，诗三卷。宝焕少好讲学，为文多涉理趣；诗尤沿《击壤集》流派，如《自示》云：“从今脊骨刚如铁，一担纲常勿放肩。”《寄邓九邱》云：“还与先生磨太极，乾坤肯负苦心人。”较《定山集》抑又甚矣。末附《幽谷集》一卷，其孙钦瑗作；《霜岩集》一卷，其曾孙清严作也。

##### 《性理吟》二卷（江西巡抚采进本）

> 	明谭宝焕撰。是集成於正德壬申，前有《自序》，皆以“四书”及性理中字句为题，前列朱子之说，而以一诗括其意。前集一卷为七言绝句，后集一卷为七言律诗，其意不在於诗，亦遂难以诗论也。

##### 《鸿泥堂小稿》八卷、《续稿》十卷（浙江孙仰曾家藏本）

> 	明薛章宪撰。章宪字尧卿，自号浮休居士，江阴人。《小稿》刻於正德丁丑，其子布所编。《续稿》刻於嘉靖庚申，邑人沈翰卿所编。诗文皆乏神韵，盖摹古而仅得其貌也。

##### 《东原集》七卷（两江总督采进本）

> 	明杜琼撰。琼有《纪善录》，已著录。其诗以平正畅达为宗，而伤於朴僿，后有正德己卯俞弁《跋》，称刻本体制未备，此集乃其乡人“佥都御史”张企翱所辑补云。

##### 《佘山人诗集》四卷（浙江孙仰曾家藏本）

> 	明佘世亨撰。卷首题岭南，不著郡邑。《广东通志》亦失载其姓名，惟欧大任《序》称：其在正德、嘉靖间，好游名山。去家数载而归，卜居粤秀山下，粤秀为广州山名，则当为广州人矣。大任又称山人有子嘉诏，既成进士，试令合肥，手录《山人诗》四卷，即县斋刻之。案：《太学题名碑》，嘉靖乙丑科有三甲进士佘嘉诏，广东顺德县人，盖即世亨之子也。其诗近体居多，古体仅寥寥数篇耳。

##### 《雅宜集》十卷（两淮马裕家藏本）

> 	明王宠撰。宠字履吉，自号雅宜山人，长洲人。八举不第，终於诸生。《明史文苑传》附见《文徵明传》中。是集诗八卷，文二卷。诗分体编列，而各以“正德稿”、“嘉靖稿”字系标题之下，盖约略编年之意，以自记所造浅深。大抵才力富赡，而抑郁之气激为亢厉，亦往往失之过觕；文则非所留意，姑附存诗后云尔。

### 一百七十七 集部三十

#### 别集类存目四△《少鹤诗集》八卷（两江总督采进本）

> 	明“武冈王”显槐撰。显槐，楚端王荣氵戒第三子、愍王显榕之弟，嘉靖十七年封。荣氵戒尝自称黄鹤道人，故显槐自号曰“少鹤”，嘉靖乙巳，显榕为其世子英燿所弑，世宗命显槐摄国事，事迹附见《明史楚王植传》。此集乃其解政后，所自编也。《千顷堂书目》载，显槐尚有文集及续集八卷，今未之见，惟此集存。

##### 《雁湖钓叟自在吟》九卷、《附录》一卷（浙江孙仰曾家藏本）

> 	明王周撰。周字质斋，嘉兴人。屡试不售，自号“雁湖钓叟”。是集以年月先后编次，其诗皆率意直书，不拘格律，故名曰《自在吟》。末附录同时“题赠”一卷，并前“序”、“后跋”，皆称其子为观察，而不著其名。据王锡命、张大忠等题词，咸自称年侄，证以《太学题名碑》所载，知其子乃嘉靖乙未进士王俸，后官至都御史。是编前四卷，所称“北上寓京诸诗”，即俸官京师迎养时作也。

##### 《十岳山人诗集》四卷（浙江孙仰曾家藏本）

> 	明王寅撰。寅字仲房，一字亮卿，歙县人。尝北走大梁，问诗於李梦阳。中年习禅，事古峰和尚。古峰曰：吾遍游海内五岳，今将遍历海外五岳，而后出世。

> 	寅闻其语而悦之，因自号“十岳山人”。是集，寅所自编。其诗音节宏亮，皆步趋北地之派，而铸语未坚，时多累句。

##### 《边仲子诗》一卷（山东巡抚采进本）

> 	明边习撰。习字仲学，济南人，户部尚书贡之次子。王士祯《论诗绝句》所谓“不及尚书有边习，犹传林雨忽沾衣”者是也。贡虽仕宦通显，而图籍以外无馀资，习竟贫困以没，仅存其七十岁客孙氏时诗一卷，本名《睡足轩集》，士祯与徐夜共选定之，附刻其父诗集后，改题今名。习诗远不及其父，尤多应俗之作，其《輓李东阳》二诗，论虽公而评太讦，亦乖诗品，夜等特以名父之子，重之耳。

##### 《世经堂集》二十六卷（安徽巡抚采进本）

> 	明徐阶撰。阶所编《武穆集》，已著录。是集文二十四卷，赋、颂、诗、词二卷，其中敷陈治体之文，皆能不诡於正，馀则未见所长。

##### 《少湖文集》七卷（两江总督采进本）

> 	明徐阶撰。是集乃阶外谪延平府推官时，三年秩满北上，延平士人裒其前后诸作，为之付梓。凡文五卷，语录一卷，诗一卷。大都应酬之文，十居六七，皆不足以传，特用志遗爱云尔。

##### 《欧阳南野集》三十卷（江苏巡抚采进本）

> 	明欧阳德撰。德字崇一，泰和人。嘉靖癸未进士，官至礼部尚书，卒谥文庄。

> 	事迹具《明史儒林传》。是集为其门人王宗沐所编，凡《内集》十卷，皆讲学之文；《外集》六卷，皆应制及章奏、案牍之文；《别集》十四卷，则应俗之诗文也。德之学，宗法姚江，故惟以提唱良知者为内，而馀则外之、别之云。

##### 《南野文选》四卷（江西巡抚采进本）

> 	明欧阳德撰。此本为隆庆中，其门人冯惟讷等所编。於全集仅十分取一，然德在朝著述，如《建储》、《灾异》诸疏，皆能言人所不能言，而是编不载，则惟讷等所录皆讲学之文故也，是可以观明儒之所尚矣。

##### 《笠江集》十二卷（浙江孙仰曾家藏本）

> 	明潘恩撰。恩字子仁，上海人。嘉靖癸未进士，官至左都御史，谥恭定。事迹附见《明史周延传》。是集为诸生聂叔颐所编，凡赋、诗五卷，策、表、笺、序、碑、记四卷，说、对、赞、志、铭、祭文及杂述三卷。前有陆树声《序》，称恩所著有《笠江集》，《笠江近稿》，皆已梓行。既没，而其子允哲、允端，合前后刻汇为《恭定全集》。今此本仍题曰《笠江集》，殆当时编集未成，故以“新序”冠於“旧本”欤？

##### 《章介菴集》十一卷（江西巡抚采进本）

> 	明章衮撰。衮字汝明，临川人。嘉靖癸未进士，官至陕西按察司副使。是集首载《大学口义》、《中庸口义》各一卷，皆训释章句之语；三卷以下皆杂文，十卷为各体诗，而以《随笔》、《琐言》终焉。《琐言》者，衮所作语录也。其文疏爽，而颇乏体要。《序王临川集》几万言，极论新法之善，谓：元祐若能守而不变，孰非继述之善。又论：公以瞑眩之药，攻治之於先；司马公又以瞑眩之药，溃乱之於后，遂使国论屡摇，民心再扰云云。毅然翻久定之案，可谓桑梓情深矣。

##### 《芝园定集》五十一卷、《别集》十一卷（浙江汪汝瑮家藏本）

> 	明张时彻撰。时彻有《善行录》，已著录。是集凡分二编：一曰《定集》，为赋诗二十卷，杂文二十七卷，史论四卷；一曰《别集》，为奏议五卷，公移六卷。诗文皆分体，而律诗中，又分《两京》、《藩臬》、《归田》三稿，《明史艺文志》载：《芝园全集》八十五卷。考《浙江通志》，时彻尚有《芝园外集》，史盖合而总计之。然《浙江通志》载：《芝园定集》五十六卷，别集十一卷，外集二十四卷，与此卷数亦不合。或《定集》当为五十一卷，《别集》当为十一卷，《外集》当为二十四卷，共八十六卷，史误“八十六”为“八十五”；《通志》误“五十一”为“五十六”欤？其诗文不出常格，乐府喜用古题，而所拟诸篇，皆舍其本词而拟其增减，入乐之词，未免逐影而失形，史论尤多偏驳。

##### 《疣赘录》九卷、《续录》二卷（江苏巡抚采进本）

> 	明顾梦圭撰。梦圭字武祥，号雍里，昆山人。嘉靖癸未进士，官至江西右布政使。此集为梦圭所自编，同里归有光《序》之。末载《府志列传》及有光所撰《墓志》，则其五世孙登重刊时，所附入也。首二卷为《就正编》，乃其读书劄记之语，上卷论“五经”、“四书”，下卷皆杂论，而说经讲学者居多，大旨以心学为宗，阐王守仁之馀绪。考有光《序》中称：梦圭暇日，以所为文，名之曰《疣赘录》，则疣赘但其文集之名，不应冠於此书。《苏州府志》载：其有《北海》、《齐梁》、《武平》、《还山》诸稿，集中亦不标此名。意者四稿乃其诗集，与就正编皆别行，登重刊时，始合为一编，而仍袭其文集之名欤。文凡五卷，诗凡四卷，续录则文一卷有奇，而诗附焉。诗文皆平正通达，直抒胸臆，无钩章棘句之习，惟诗有捶字未坚者，盖当有明中叶，风气初更，学问移於“姚江”，而文章未移於“北地”，犹沿“长沙”旧格者也。

##### 《北泉集》（无卷数，副都御史黄登贤家藏本）

> 	明蓝田撰。田字玉甫，号北泉，即墨人。嘉靖癸未进士，官至河南道监察御史。事迹附见《明史叶应骢传》。当张璁等希旨议大礼，田反覆抗论，凡七上章，受廷杖几殆。复纠劾陈洸不法事，直声动一时。今集中惟录《劾礼部尚书席书》一疏，不知何故。其他古近体诗及书记、杂文，亦未分卷。考《千顷堂书目》，田有《侍御集》十卷，又《东归唱和》一卷，则此本已非完书，且田生平可传者，在诸谏草，今章疏阙佚，则此本，非菁华所在矣。

##### 《石比部集》八卷（江苏周厚堉家藏本）

> 	明石英中撰。英中字子珍，上海人。嘉靖癸未进士，官刑部主事。是集凡诗三卷，文四卷。英在西曹，以受诬被囚，其《七宣纪梦》及《古乐府》等篇，皆狱中所作，颇磊落有气。尝自评其文，如赤手捕龙蛇，盖才情俊逸，而未能敛才就法者也。

##### 《飞鸿亭集》二十卷（两淮盐政采进本）

> 	明吴鹏撰。鹏字万里，秀水人。嘉靖癸未进士，官至吏部尚书。飞鸿亭者，鹏谢事娱老之所，因以名集。《千顷堂书目》作十二卷，此本实二十卷，盖黄虞稷误倒其文也。鹏常使安南，故集中有《征南行》诸篇，其诗文，多应酬之作，未能精汰，后有其孙维贞《跋》，称於奏疏外检得若干首，又云先有状谱之作，今是集俱不载，岂尚有阙佚耶？

##### 《叶海峰文》一卷（浙江范懋柱家天一阁藏本）

> 	明叶良佩撰。良佩有《周易义丛》，已著录。《天台志》称：良佩所著，有《海峰堂前稿》十八卷。此册乃天一阁钞本，所载皆杂文，仅四十二页，盖后人所摘录，非其全集也。

##### 《两崖集》八卷（湖北巡抚采进本）

> 	明朱廷立撰。廷立有《盐政志》，已著录。是集凡诗四卷，文四卷，其门人兵部尚书刘体乾撰《墓志》，称其学出於“姚江”，而挤之者复出自“姚江”之流。今其文集内推尊王守仁甚至，而诗集中《东邻女》、《西邻妇》二首，详其词意，实有所托讽，意即指所谓挤之者欤？讲学而至相倾轧，不知所讲何学也。

##### 《水西居士集》八卷（山东巡抚采进本）

> 	明华钥撰。钥字德启，号水西，无锡人。嘉靖癸未进士，官至兵部郎中。是集诗二卷，文六卷，其诗多庆贺赠答之什，流丽有馀，而深厚不足，其文亦尚未成就。

##### 《春谿诗集》四卷（浙江朱彝尊家曝书亭藏本）

> 	明狄冲撰。冲字仲虚，溧阳人。嘉靖癸未进士，官至南京工部郎中。是集分《未达》、《筮仕》、《南行》、《移滇》、《居筠》、《近游》、《金陵》七稿，其《拟李东阳乐府一百二首》，自谓神似，然全袭原题，篇模句仿，实床上床、屋下屋也。

##### 《王凤林文集》四卷、《诗集》三卷（浙江汪汝瑮家藏本）

> 	明王从善撰。从善字承吉，号凤林，襄阳人。嘉靖癸未进士，官吏部考功司主事。是编乃其子之瑞所编，多牵率应酬之作，《千顷堂书目》不著录，殆偶未见欤。

##### 《中川遗稿》三十三卷（浙江巡抚采进本）

> 	明王教撰。教字庸之，祥符人，嘉靖癸未进士，官至南京兵部右侍郎。是集乃其子在阡所编，凡赋二卷，古今体诗十三卷，乐章及诗馀一卷，杂文十九卷，前有李濂《序》，称其学窥本原，志在康济，居尝语人曰：“吾赋性蹇拙，词翰诚非所长。”是教平日本不以诗文自命，故所作卷帙虽富，大抵纵笔所之，不甚翦裁结构也。

##### 《水洲文集》四卷（两江总督采进本）

> 	明魏良弼撰。良弼字师说，别号水洲，新建人。嘉靖癸未进士，官至礼科都给事中，以劾张璁为所中，削籍归；隆庆初，即家晋太常寺少卿致仕；天启初，追谥忠简。事迹具《明史》本传。是集为南昌刘曰宁所删订，丰城熊剑化为刻於华亭。据其原目，凡《奏议》、《书简》、《语录》、《撰述》、《诗赋》等五卷，附录《碑记》、《行略》一卷。此本佚其第三卷之《语录》与其第四卷之《撰述》，仅存四卷，非完帙矣。原《序》称其学为阳明高弟，建言受杖者三，今《疏稿》具载一二卷中，盖亦刚直之士，词章则非所长也。

##### 《东游集》一卷（浙江汪启淑家藏本）

> 	明黄金撰。金号莘溪，莆田人。嘉靖癸未进士，官山东新城县知县。是集即其赴新城时所作，自出京至济南，凡所游历，俱纪以诗，率皆浅易，又间以应酬杂著，若《贺施少府荣膺旌奖序》之类，错载於诗之前后，尤无体例。

##### 《北海野人稿》一卷（两江总督采进本）

> 	明黄祯撰。祯字德兆，号“北海野人”，安邱人。嘉靖癸未进士，官至吏部文选司郎中。《府志》称其免官归，日事吟咏，为文力追古作者，与李舜臣齐名，海内谓之李、黄。然明代他书，不甚著李、黄之名，疑《舆记》夸饰之词，未必确也。宋弼山《左明诗钞》，谓祯有《北上》及《户部》、《符台》诸集，是编仅钞存“骚赋”九首，五言古诗数十首，前后无“序”、“跋”，盖非全帙矣。

##### 《漳埜文集》八卷（两江总督采进本）

> 	明李新芳撰。新芳字元德。别号漳埜，潞州人。嘉靖癸未进士，官至监察御史。是集为其门人杨世卿所编。前六卷为“杂文”，后二卷为“诗赋”，以“行状”、“墓志”附於后。其文讲学之作多至三卷，而他文宗旨亦不离乎是，其诗亦濂洛、风雅之派也。

##### 《端简文集》十二卷（两江总督采进本）

> 	明郑晓撰。晓有《禹贡图说》，已著录。是编第一卷为《说经》，第二卷为“诗”，第三卷至八卷为“杂文”，第九卷至十二卷为“奏疏”。於奏疏中又分三类，首“淮扬”，次“兵部”，次“刑部”。晓熟谙典故，通达国体，志在经世，於韵语颇不多作，其文亦直抒所见，不以词藻求工，前有万历庚子彭梦祖《序》，称晓著作甚富，殁后惧累畀火，存者未及什一，其孙敬仲始为蒐集，付梓云。

##### 《娄子敬文集》六卷（浙江巡抚采进本）

> 	明娄枢撰。枢字子敬，河内人。嘉靖乙酉举人，官广宗县知县。集中杂著，颇留心经世之学。其《论〈资治通鉴〉》，专以首篇《命晋大夫为诸侯立论》，虽亦有所见，而以此一条遂欲尽《通鉴》之义，未免主持太过。至於《韩延寿、赵广汉考》，《甘陈功罪考》，《唐弃维州考》，则皆人人意中语耳。

##### 《海樵先生集》二十一卷（安徽巡抚采进本）

> 	明陈鹤撰。鹤字鸣野，山阴人。案《浙江通志》：鹤，嘉靖乙酉举人，年十七，袭荫绍兴卫百户，非其志也，遂弃官称“山人”，则亦孤僻之士矣。是编赋一卷，古体诗四卷，近体诗九卷，文七卷。隆庆丁卯，其子以世职莅兵粤东，属南海卢梦阳、番禺黎民表校正编次。明自中叶以后，山人墨客，多以诗遨游公卿间，然有才者纤诡，使气者粗疏，体格芜杂，率同一辙。朱彝尊《诗话》称鹤才锋虽钝，而铸词差醇，似比诸家稍胜，考卢梦阳《序》，称其筑室飞来山麓，闭户伏枕，手不释卷，足不下床者七年。盖卷轴较多，故与枵腹拈韵者异也。其绝句颇为清隽，不止彝尊所摘律诗数联，然趁笔而出，往往利钝互陈，视孙一元《太白山人集》，尚未足旗鼓相当焉。

##### 《长谷集》十五卷（安徽巡抚采进本）

> 	明徐献忠撰。献忠有《吴兴掌故》，已著录。是集赋一卷，诗三卷，文十一卷。嘉靖甲子，松江府知府袁汝是与其乡士大夫醵金刻之，编次者，其门人董宜阳也。朱彝尊《诗话》称：其诗冲澹无累句，所少者警拔。足为定评。至其《论松江加耗》、《守备》、《钱法》、《水利》诸书，条析利弊，皆颇详悉，在一乡亦足资考核焉。

##### 《胥台集》二十卷（浙江汪汝瑮家藏本）

> 	明袁袠撰。袠有《世纬》，已著录。是编，诗不失体格，而特乏坚苍；文亦俊爽，而酝酿未免少薄。初为其嗣子尊尼所刊，诗文各十卷，题曰《袁永之集》。

> 	此本，为万历甲申衡藩所重刊，改题曰《胥台集》，实则一书，故《千顷堂书目》载：《袁永之集》二十卷，注作《胥台集》也。前有左长史郑复亨《序》，言衡府司理张炳忠为袠之甥，以是集贽於衡王，因为开雕云。

##### 《赵浚谷集》十六卷（浙江汪汝瑮家藏本）

> 	明赵时春撰。时春有《平凉府志》，已著录。时春素以将略自命，不屑屑以诗文名，然《明史》本传，称其读书善彊记，文章豪肆，与唐顺之、王慎中齐名。

> 	今观其诗文，多慷慨自喜，不可拘以格律，胡松《序》所谓秦人而为秦声，亦其风气然也。然则史所谓文章豪肆者，长短俱在是矣。是集诗六卷，文十卷，皆编年而不分体。徐阶《序》称十六卷，与此集合。李开先《序》，则谓诗六卷，文九卷，凡十五卷。续有作者，当续入之。盖开先《序》在嘉靖乙丑，而阶《序》在万历庚辰。时春没后十五年，又有所续入也。

##### 《别本浚谷集》十七卷（安徽巡抚采进本）

> 	明赵时春撰。此本凡诗二卷，赋及杂文十五卷，有其甥周鉴《序》。《明史艺文志》载，《时春集》作十七卷，即据此本也。

##### 《云岗选稿》二十卷（浙江孙仰曾家藏本）

> 	明龚用卿撰。用卿字鸣治，怀安人。嘉靖丙戌进士第一，官至南京国子监祭酒。是编：首赋，次词，次诗，次杂文。考古人以词为诗馀，今编入诗前，殊乖体例，所作亦大抵馆阁体也。

##### 《东汇诗集》十卷（两江总督采进本）

> 	明吕希周撰。希周字师旦，崇德人。嘉靖丙戌进士，官至通政使。是集编於嘉靖甲寅，其子端甫《志》云：“始自乙酉，迄今甲寅，共诗一千二百八十九首。

> 	呈於太保东湖公，欣然命付之梓。”东湖，陆炳别号也，为希周门人。朱彝尊《诗话》云：“东汇於诗，亦沾沾自喜，其集不甚传。”由其子请论定於陆武惠也，同里曹秋岳侍郎，集明三百年名公手迹，装潢成册，多至七百家，《东汇杂诗》在焉：比集中所载者较胜。今详端甫《志》，希周家居至甲寅尚无恙，曹溶所集，当是其甲寅以后诗欤？

##### 《陆篑斋集》十卷、《外集》二卷（礼部尚书曹秀先家藏本）

> 	明陆垹撰。垹有《篑斋杂著》，已著录。是集为郁天民所编，外集二卷，则附录“诰敕”、“志状”，及“赠送”、“诔奠”之文，与士民颂德之作也。

> 	徐阶志其墓，称垹读书耻为章句，尝曰：人心与事物不相离，舍事物而徒求诸心者，禅学也。逐事物而不求诸心者，俗学也。故集中有《〈传习录〉存疑》，不附和陆学；又有《〈诗传〉存疑》，亦不尽墨守朱学。持论可谓笃实，诗文则多近质朴，盖非所留意云。

##### 《田叔禾集》十二卷（浙江汪汝瑮家藏本）

> 	明田汝成撰。汝成有《炎徼纪闻》，已著录。其全稿本名《豫阳集》，亦名《杨园集》。此集乃汝成晚年令其子艺蘅所编，凡诗文三百六十九首，五十以后所作，均不在是焉。汝成归田后，盘桓湖山，搜剔名胜，殊以风流自赏，其诗律队仗修整，颇自娟娟秀出，然使逢大敌，则未足相当，文体亦颇伤平易。

##### 《玩芳堂摘稿》四卷（两江总督采进本）

> 	明王慎中撰。慎中有《遵岩文集》，已著录。此本乃嘉靖中江陵曹忭以御史巡按江西，取箧中所有慎中之文，校而刻之，仅一百首，故以摘稿为名。

##### 《江午坡集》四卷（江西巡抚采进本）

> 	明江以达撰。以达字于顺，号午坡，贵溪人。嘉靖丙戌进士，官至湖南提学副使（案《千顷堂书目》作福建提学，误。福建去湖广颇远，不至忤楚藩也），以忤楚藩系狱。后放归，病卒。《明史文苑传》，附见《王慎中传》中。朱彝尊《静志居诗话》曰：“午坡以北地文，出庐陵、眉山之上。”又谓：“昌黎诗不逮文，尚染习气”云云。今考其语，见集中所载《张东沙集序》。然其《与霍渭崖论文书》云：模形者神遗，斫句者气索，景会者意脱，蕊繁者荄衰。譬诸画地为饼，以餤则难；刻木为人，束之衣冠，与之酬色笑，而施揖让则不可。其於正、嘉之时，剽窃摹拟之病，又未尝不知之，而趋向如是，何耶？

##### 《刍荛录》二十卷（江苏周厚堉家藏本）

> 	明冯恩撰。恩字子仁，华亭人。嘉靖丙戌进士，官南京监察御史，以疏论张璁、汪鋐、方献夫三人，下狱拟死。其子行可，刺血书疏请代死，谪戍雷州。

> 	越六年赦归。隆庆初，进大理寺丞，致仕，事迹具《明史》本传。是集凡文十五卷，诗五卷。恩为行人时，尝奉命劳两广总督王守仁，因从王守仁讲学。故其诗文得守仁馀绪为多，其最得名者，在《嘉靖壬辰彗星见应诏陈言》一疏；其被祸也，盖坐以上《言大臣德政律》，固非其罪。然恩为御史，抨击权奸，是其职也。

> 	至於所不抨击者，置之不论可矣。乃一一胪举所长，类乎荐牍。是既欲有所退，又欲有所进，卿相之简擢，台谏操之矣，此亦愤激一决，不暇择言。既乖政体，又授议者以间也，且称礼部尚书夏言、多蓄之学，不羁之才，驾驭任之，庶几救时宰相；礼部右侍郎顾鼎臣，警悟疏通，不局偏长，器足任重。核以二人本传，亦皆不确。盖其忠鲠之气，足贯金石，而立言则不必尽当，是固当分别观之者耳。

##### 《少泉集》三十三卷（浙江孙仰曾家藏本）

> 	明王格撰。格字汝化，京山人。嘉靖丙戌进士，改庶吉士，出为分巡河北道按察司使佥事。世宗南巡，坐行宫火，杖黜；隆庆初，授太仆寺少卿，致仕。

> 	《明史文苑传》附见《王廷陈传》末。《千顷堂书目》载：格《少泉集》十卷。

> 	今考此本，凡《诗选》十卷，《诗续选》八卷，《诗新选》六卷，《文选》五卷，《续文选》四卷，共三十三卷。黄虞稷盖仅得其诗选著录也。朱彝尊《静志居诗话》称，其信口矢笔，合作者寡。今考王世贞《序》云：公於意非不能深，不欲使其淫於诗之外；於象非不能极，不欲使其游於见之表；才不可尽，则引矩以囿之；乱不胜靡，则为质以御之。详其语意，殆亦微词也欤？

##### 《穀原文草》四卷（两江总督采进本）

> 	明苏祐撰。祐有《逌旃琐语》，已著录。是编，乃其文集也。原分四卷，每卷又自分上下，词多骈丽，规仿文选，而真气不足以充之，在七子派中，又为旁支矣。

##### 《穀原集》十卷（山东巡抚采进本）

> 	明苏祐撰。此编乃其诗集，大旨宗李攀龙之说，不肯作唐以后格，而亦不能变唐以前格，故音节琅琅，都无新意。

##### 《岳云石集》五卷（直隶总督采进本）

> 	明岳伦撰。伦字云石，怀安卫人，嘉靖丙戌进士，官至工部郎中，卒赠太常寺少卿。是集文三卷，诗二卷，附以其子《鲁讼冤疏》。案：集中最著之文，莫若《劾张璁、桂萼疏》。“疏”后，附世宗谕旨曰：“张璁著回家省改；桂萼革去散官，以尚书致仕。”然考璁、萼本传，璁之罢也，一由给事中陆粲，再由御史谭绩、端廷赦、唐愈贤，三由魏良弼、秦鼇。萼之罢也，独由给事中陆粲。不见有伦劾罢二人之事，与史传绝不相符，疑以传疑可矣。

##### 《金陵览胜诗》一卷（浙江范懋柱家天一阁藏本）

> 	明章恩撰。恩字元之，山阴人。是集，刻於嘉靖丙戌，皆五七言近体，多题咏名胜之作，其所列古迹，如桃花小岘及虎距关，皆志乘所未载，然才力稍弱，尚未足以摹写江山。

##### 《别本罗念菴集》十三卷（浙江汪汝瑮家藏本）

> 	明罗洪先撰。洪先有《冬游记》，已著录。是编，为嘉靖癸亥其同年滁阳胡松所刻。凡“书”二卷，“杂著”一卷，“序记”、“传状”、“铭”、“表”，各一卷，“祭文”及“杂文”二卷，“古、律诗”二卷，盖初刊之本，非其全帙也。

##### 《松溪集》十卷（两淮盐政采进本）

> 	明程文德撰。文德字舜敷，永康人。嘉靖己丑进士，官至吏部左侍郎，掌詹事府。调南京工部右侍郎，疏辞忤旨，除名归。万历中，追赠礼部尚书，谥文恭。

> 	事迹具《明史儒林传》。是集第一卷，为对策、讲章，二卷为颂及古体诗，三卷为今体诗，四卷为奏疏、表，五卷为书，六卷为序，七卷为记、跋，八卷为祭文，九卷为传、志铭，十卷为杂著。诗非所长。奏疏内如《赈济疏》，所条陈便宜诸事，颇切明季时政之弊；又所奏《郊坛事例》，皆《明史》各志及《明会典》、王圻《续通考》所未载。考文德自述，谓私淑王子，盖亦讲良知之学者。如《寄诸生书》，称今古圣贤之道，不违其心；《复王畿书》，谓全真返初，以求放心；《跋阳明文录》，谓明德新民，无外无内之疑於禅者，非是。皆不免於回护。至其《论学》云：学问之道，必先立志，志既立，则行有定適，格致诚正，戒惧慎独，别其涂辙，学问思辩，自不容已，是尚知以躬行实践为归。史称文德初从章懋游，后乃从王守仁，故与王畿辈之涉於禅悦者，差少异耳。

##### 《程文恭遗稿》三十二卷（浙江巡抚采进本）

> 	明程文德撰。此集二十二卷以前，皆文；二十一卷以后皆诗。较《松溪集》为赅备，然体格则一也。

##### 《周汉中集》四卷（内府藏本）

> 	明周显宗撰。显宗字子考，濮州人。嘉靖己丑进士，官至汉中府知府。是集前三卷为自適稿，皆所著诗词、杂文；后一卷为《感寓录》，则随笔、劄记也。

> 	诗不入格，《感寓录》亦多杂禅语，以空悟为宗。

##### 《南北奉使集》二卷（浙江汪启淑家藏本）

> 	明唐顺之撰。顺之有《广右战功录》，已著录。是编：一为《北奉使集》，乃其以职方郎中出核蓟镇兵籍时所作；一为《南奉使集》，乃视师江浙所作。两集俱载其筹边剿寇之事，先敕谕，次题疏，次启劄，次诗篇，前后皆无“序”、“跋”。

##### 《陈后冈诗集》一卷、《文集》一卷（浙江巡抚采进本）

> 	明陈束撰，束字约之，鄞县人。嘉靖己丑进士，官至河南提学副使。事迹具《明史文苑传》。束与唐顺之为同年，共倡为初唐、六朝之作，以矫李、何之习，而所学不逮顺之。又自翰林改礼部主事，迨复官编修，旋即外调，恒忽忽不乐，年仅三十馀而卒，文章亦未成就。故顺之终以古文鸣，而束无称焉。诗集为顺之所编，皆嘉靖甲午、乙未、丁酉三年之作，其馀仅寥寥数首。文集为张时彻所刊，分京、楚、闽、洛四集，以居官之地名之。初刻於蜀中，又刻於吴郡。此本乃万历中，其同邑林可成所校刊也。

##### 《燕诒录》十三卷（两江总督采进本）

> 	明孙应奎撰。应奎字文卿，号蒙泉，馀姚人。嘉靖己丑进士，官至右副都御史，总理河道，后左迁山东布政使。《明史》附见建阳《孙应奎传》，而以馀姚孙应奎别之。盖与《胡松传》中附载绩溪胡松，均以同姓名合传也。是集，前三卷，皆忆言，其语录也；次书二卷，文二卷，诗三卷；次《河南存稿》二卷，《林居续稿》一卷，则诗文杂编焉。应奎受业於王守仁，讲良知之学，初官礼科给事中，疏劾汪鋐，颇有直声。然其著作，则自成其为讲学家之诗文而已。

##### 《胡庄肃集》六卷（安徽巡抚采进本）

> 	明胡松撰。松有《滁州志》，已著录。是集，惟第二卷末附载诗赋，馀俱杂著。考《明史》本传，松初以礼部郎，任山西提学副使，上边务十二事，帝嘉其忠恳，进左参政。巡抚江西时，会讨广东寇张琏，又援闽破倭，功绩甚伟。然其经世之文，惟《答翟中丞边事书》及《厚蓄》、《实塞》、《防边》、《制蛮》四篇，颇见谋略。馀皆不载集中，岂别有奏议集欤？其中《格物解》，谓心外无事，事外无心，盖从事於姚江之学者，其功名亦略相仿佛焉。卷首有凌约《东游稿序》，邬宗源、赵大纲《南浮稿序》，徐献忠《西游集序》，田汝成、徐渭《浙垣稿序》，殆各集别有专本，此其汇而刻之者也。

##### 《别本胡庄肃集》八卷（山东巡抚采进本）

> 	明胡松撰。是集凡文六卷，诗二卷，与六卷之本稍有增删，而大致相同。

##### 《鹤田草堂集》十卷（浙江巡抚采进本）

> 	明蔡云程撰。云程字亨之，临海人。嘉靖己丑进士，官至刑部尚书。是集，诗三卷，文七卷。云程当王、李盛行之时，独无摹拟剽窃之习，可谓不转移於风气。然根柢颇薄，亦不能自树一帜。

##### 《熊南沙文集》八卷（浙江汪汝瑮家藏本）

> 	明熊过撰。过有《周易象旨决录》，已著录。是集，乃隆庆戊辰其门人严清所刻。前四卷为疏、序、书、记，后四卷为题跋、引传、碑铭、祭文、杂著。过留心经学，其文章亦列名八才子中，然集中诸作，大抵应酬之文也。

##### 《环溪集》六卷（两江总督采进本）

> 	明沈恺撰。恺有《夜灯管测》，已著录。是集皆所著杂文，乃其门人任子龙所编。前有徐阶《序》，题曰《凤峰杂集序》。又有文徵明《序》，亦题曰《凤峰子诗稿序》。疑今名为后来所追改，而又佚其诗集欤。考《千顷堂书目》，别载《环溪集》二十六卷，则此非其全也。恺文章颇尚古雅，不肯作秦、汉以下语，而模仿太甚，遂与“北地”同归。

##### 《闲居集》十二卷（两江总督采进本）

> 	明李开先撰。开先有《中麓画品》，已著录。是集诗四卷，文八卷，皆归田后所作。其《自序》谓：年四十罢归田里，既无用世之心，又无名后之志，作不必工，信口直写，名其集曰《闲居》，以别居官时苦心也。嘉靖初，开先与王慎中、唐顺之、熊过、陈束、任瀚、赵时春、吕高，称八才子。其时慎中、顺之，倡议尽洗李、何剽拟之习，而开先与时春等复羽翼之。然开先雅以功名自负，既废以后，犹作《塞上曲》一百首，以寓其志。又末卷有《苏息民困或问及颜神事宜》，《濬渠私议》、《漯议》诸篇，亦尚汲汲於经世，不甚争文苑之名。故所作随笔挥洒，一篇或至数千言。其诗亦往往叠韵至百首，其持论确於李、何，而终不能夺李、何之坛坫，盖有由矣。

##### 《蔡可泉集》十五卷（浙江巡抚采进本）

> 	明蔡克廉撰。克廉字道卿，晋江人。嘉靖己丑进士，官至户部尚书。其文每篇皆系以时地，末缀以各体诗及案牍之文。万历初，其子应龙、应麟录而梓之。

> 	克廉少与乡人王慎中齐名，而其文乃远不及慎中。苏濬《序》称：克廉秉枢执钺时，慎中已跧伏故园，日寻欧、曾之绪，而克廉方锐意事功。论者谓慎中“阒寂邱园，故文独工”云云。是当时已有定评矣。

##### 《端肃公集》十卷（山东巡抚采进本）

> 	明葛守礼撰。守礼字与立，德平人。嘉靖己丑进士，官至左都御史，谥端肃。

> 	是集凡文九卷，诗一卷，邢侗为之《序》。

##### 《知白堂稿》十四卷（浙江孙仰曾家藏本）

> 	明翁溥撰。溥字德宏，诸暨人。嘉靖己丑进士，官至南京刑部尚书，谥荣靖。

> 	是集乃其门人金元立、潘季驯所编。凡诗六卷，杂文八卷，其中奏疏十五篇，乃巡抚江西及为吏科时所上，皆无关大计，其馀亦大抵应酬之作。

##### 《张静思文集》十卷、《附录》二卷（江苏巡抚采进本）

> 	明张选撰。选字舜举，无锡人。嘉靖己丑进士，授萧山知县，擢户科给事中。

> 	会太庙祫祭，世宗遣勋臣代行礼，选抗疏力谏，廷杖，削籍。隆庆初，复原官，终於通政司参议，事迹具《明史》本传。是集乃其曾孙缵曾所编，凡文九卷，诗一卷，其末二卷，则附录居官政绩，及“碑铭”、“小传”也。

##### 《洨滨集》十卷、《附录》二卷（直隶总督采进本）

> 	明蔡叆撰。叆有《洨滨语录》，已著录。是集为其门人李登云等所编，凡文六卷，诗四卷，铭赞之类附於诗末；附录二卷，则其朋友赠答与门人称颂之作也。叆早师真定张璿，入仕后师朝邑韩邦奇、增城湛若水。平居务讲学，立朝务气节，文章盖非所长云。

##### 《崔笔山文集》十卷（安徽巡抚采进本）

> 	明崔涯撰。涯号笔山，太平人。嘉靖己丑进士，官至监察御史。是集自一卷至七卷，为“奏疏”及“杂著”，八卷为“古、今体诗”，九卷为《虎异》，十卷为《鹊异》，两卷之末，各附以颂德诗文。涯在当时有伉直声，而文章非其所长，诗尤不入格，所谓“虎异”者，涯巡视山西时，有虎自入神庙，为人所殪；“鹊异”者，涯巡视福建时，有叶氏为奴所杀，凭鹊以诉冤。涯皆自纪其事，而所属缙绅各歌颂之，因汇刊集后。昔猛虎渡河，刘宽以为偶然，而涯乃以恍惚之事，引为己功，人之度量相去，盖不可道里计矣。

##### 《环碧斋诗集》三卷、《尺牍》三卷（浙江孙仰曾家藏本）

> 	明祝世禄撰。世禄有《环碧斋小言》，已著录。《西江志》称其工诗善草书，谈理独抒心得，今观其诗，格调颇伉爽，而简汰未严，尺牍更开三袁一派矣。所谓谈理独抒心得者，殆即指《小言》，已订正於杂家类中，兹不具论焉。

##### 《司勋文集》八卷（两淮盐政采进本）

> 	明罗虞臣撰。虞臣字熙载，广东顺德人。嘉靖己丑进士，官吏部稽勋司主事。

> 	事迹附见《明史刘世毅传》。虞臣以初任刑部主事，提牢时，宽假张延龄，为大猾刘东山所讦，下狱拷掠，斥为民；既归，结庐山中，读书纂述，年仅三十五而卒。然其他著作不传，惟是集存。其平生不屑为诗赋，故集中皆散体之文，自六卷以下，则采录所作家乘以足之，惟以《中官传》六七篇参杂其间耳。其文疏快有气，然皆率其才气，纵笔一往，未能范以法度也。冼桂奇《序》，以司马迁拟之，谈何容易乎！

##### 《五岳山人集》三十八卷（江苏巡抚采进本）

> 	明黄省曾撰。省曾有《西洋朝贡典录》，已著录。是集凡赋诗十八卷，杂文二十卷。王世贞《序》称：其古今体诗，皆出自六代、三唐，於他文亦推许甚至。

> 	及其为《艺苑卮言》，则云勉之诗如假山，虽尔华整，大费人力。朱彝尊《静志居诗话》亦谓其诗品太庸，沙砾盈前，无金可采。今观其集，两家之说不虚矣。

> 	中第二十卷为《客问》四十章，二十一卷、二十二卷为《拟诗外传》，二十三卷为《黄氏家语》，明人亦摘出别行。其客问、杂论、物理，多臆揣之说，《拟诗外传》，未免优孟衣冠，至《家语》创立篇名，俨同孔氏，抑又僣矣。

##### 《蓉山集》十六卷（江西巡抚采进本）

> 	明董燧撰。燧字兆时，蓉山其号也，临川人。嘉靖辛卯举人，官至南京刑部郎中。燧少从王艮、聂豹讲良知之学，是集自首卷至六卷，皆其问答会语，七卷至十卷为诗，十一卷至十六卷为杂文。

##### 《孔文谷诗集》十四卷（山西巡抚采进本）

> 	明孔天允撰。天允字汝锡，号文谷，又号管涔山人，汾州人。嘉靖壬辰进士第二，於故事当授编修，以藩戚，外补陕西提学佥事，官至浙江布政司参政。朱彝尊《静志居诗话》云，管涔山人如新调鹦鹉，虽复多言，舌音终强，盖深不取之。此集为同安洪朝选所刻，内《履霜集》一卷，《泽鸣稿》一卷，《渔嬉稿》以编年为次，自隆庆丁卯至万历戊寅十二年所作，分十二卷，校以浙江采进之本，佚阙尚多，非其完帙。考《千顷堂书目》，亦载《天允诗集》十四卷；则黄虞稷所见，即此本矣。

##### 《孔文谷文集》十六卷、《续集》四卷、《诗集》二十四卷（浙江巡抚采进本）

> 	明孔天允撰。此本较其家刻，多文集二十卷，而诗则惟有《履霜集》、《渔嬉稿》、《阙泽鸣稿》一卷，所作《霞海》篇，亦不在其中。相其诗集版式，盖随作随刻，故传本多少不定也，焦竑《国史经籍志》，载《天允集》仅三卷，是即多所续增之明验矣。

##### 《霞海篇》一卷（浙江巡抚采进本）

> 	明孔天允撰。是编乃其督学浙江时，案临台州所作，故以《霞海》为名，凡诗三十四首，力摹“三谢”而未成。如《望司成程公诗》起句曰：“瞻涂脰来旌，邂逅欣遽斯。”以“脰”字为“引领而望”之意，是不止札闼鸿休矣。

##### 《祐山文集》十卷、《诗集》四卷（江苏周厚堉家藏本）

> 	明冯汝弼撰。汝弼有《祐山杂记》，已著录。其官工科给事中时，论劾汪鋐罪状，直声震动一时。其人足以不朽，其诗文则以人见重，非以词章传也。

##### 《粤台稿》二卷（两江总督采进本）

> 	明谢少南撰。少南字与槐，上元人。嘉靖壬辰进士，官至河南布政司参政。

> 	是集乃其提学广西时所作，诗与文各一卷，诗尚不失清拔，文则未之逮也。《千顷堂书目》别载少南《河垣稿》一卷，《谪台稿》一卷，今未见传本，疑其佚矣。

##### 《序芳园稿》二卷（浙江巡抚采进本）

> 	明赵伊撰。伊字子衡，平湖人。嘉靖壬辰进士，官至广西按察司副使。是集为其甥沈懋孝所选，附以刘子伯批点，其诗时有清脱之致，而酝酿未深。

##### 《菲泉存稿》八卷（浙江汪汝瑮家藏本）

> 	明来汝贤撰。汝贤字子禹，萧山人。嘉靖壬辰进士，官至礼部主事。是集凡诗二卷，文六卷。末附许应元所撰《墓志》及姜宝所撰《诬枉记》，盖汝贤由丹阳知县，行取入都后，同僚谮其受金，为巡按御史所论劾，故作此以辩之。宝，即汝贤之门人也。《千顷堂书目》载此集作十六卷，疑或有《续集》而佚之。至云汝贤字汝禹，则“汝”字传写误耳。

##### 《洛原遗稿》八卷（浙江汪汝瑮家藏本）

> 	明白悦撰。悦字贞夫，武进人。嘉靖壬辰进士，官至江西按察司佥事。悦为尚书昂之孙，家世鼎贵，而独刻意学诗，句调华赡，神理颇清，视当时襞积者，差胜，特格律未能变化，往往雷同。

##### 《蒋道林文粹》九卷（两江总督采进本）

> 	明蒋信撰。信有《道林诸集》，已著录。是集，为其门人姚学闵所编。其文不事华藻，惟直抒胸臆，期於明畅而止。盖信尝从王守仁於龙场驿，后又从湛若水游，所重惟在於讲学耳。

##### 《巾石遗编》一卷（江西巡抚采进本）

> 	明吕怀撰。怀有《周易卦变图传》，已著录。据《千顷堂书目》所著，《巾石类稿》本三十卷，是集不知何人所编，皆掇拾於残剩之馀，寥寥数篇，不成卷帙，疑原本散佚，此或其子孙所录存也。

##### 《闵午塘诗集》七卷（浙江巡抚采进本）

> 	明闵如霖撰。如霖字师望，号午塘，乌程人。嘉靖壬辰进士，官至南京礼部尚书。是集为其门人吏部侍郎姚宏谟所编，诗多应酬之作，虽清圆而乏骨力，古体尤不擅长。《千顷堂书目》载，《午塘集》十六卷，殆尚有文集九卷，而佚之欤。

##### 《冰玉堂缀逸稿》二卷、《兰舟漫稿》一卷、附《二馀词》一卷（浙江孙仰曾家藏本）

> 	明陈如纶撰。如纶字德宣，号午江，太仓人。嘉靖壬辰进士，官至福建布政司参议。文集为其子谦亨等所编，初稿本十卷，以弗戒於火，稿尽亡。谦亨搜求残剩，缉为二卷，故题曰《缀逸》。其诗别名《兰舟漫稿》，为如纶所自编，乃嘉靖甲辰服阕，补江西按察司佥事时，途中所作。其诗馀别名《二馀词》，亦如纶自编，二馀者，如纶别号也。

##### 《包侍御集》六卷（江苏周厚堉家藏本）

> 	明包节撰。节有《陕西行都司志》，已著录。是编，前二卷为《台中稿》，官御史时作；后四卷为《湟中稿》，戍庄浪时作。二编皆兼载诗文。节尝谓《文苑英华集》可以续《昭明文选》，因辑《苑诗类选》三十卷，故所作纤丽为多，大抵皆取材於是也。

##### 《承启堂稿》二十九卷（浙江巡抚采进本）

> 	明钱薇撰。薇字懋垣，海盐人。嘉靖壬辰进士，官至礼科给事中。隆庆初，赠太常寺少卿，事迹具《明史》本传。是集，乃其门人严从简所编，凡“诗”七卷，“文”二十卷，附录“志铭”、“行状”、“墓表”、“传诔”一卷，末一卷，则其曾孙嘉徵“二疏”，并“行状”、“志铭”也。嘉徵字孚千，天启辛酉副榜贡生，官松溪县知县，尝劾魏忠贤十大罪。其疏，为世所传云。

##### 《自知堂集》二十四卷（浙江汪汝瑮家藏本）

> 	明蔡汝楠撰。汝楠有《说经劄记》，已著录。是集诗七卷，文十七卷，其门人朱炳如所编。《明史》称汝楠初喜文章，从王慎中、唐顺之、高叔嗣、顾璘、皇甫涍兄弟游；中年复好讲学，与邹守益、罗洪先相善。诗格遂渐颓唐，颇有寿陵馀子，失其故步之讥。然汝楠才地本不足雁行王、唐诸人，亦不尽系於讲学之后，荒废吟咏也。

##### 《泾林集》八卷（江苏周厚堉家藏本）

> 	明周复俊撰。复俊有《东吴名贤记》，已著录。是集一名《六梅馆集》，凡诗三卷，杂文五卷，其诗皆有杨慎评语。据其孙元<日幸>《跋》，盖慎戍云南之时，与复俊遇於仙邨草堂，剧谈七昼夜，因为评定其诗。一梓於蜀中，再梓於玉田，后编入全集，评亦遂仍其旧云。

##### 《龙谿全集》二十卷（两江总督采进本）

> 	明王畿撰。畿字汝中，号龙谿，山阴人。嘉靖壬辰进士，官至兵部武选司郎中，事迹具《明史儒林传》。畿传王守仁良知之学，而渐失其本旨。如谓：虚寂微密，是千圣相传之秘，从此悟入，乃范围三教之宗。又谓：佛氏所说，本是吾儒大路，是不止阳儒而阴释矣。故史称其杂以禅机，亦不自讳。《史》又载：“畿尝言学当致知见性而已，应事有小过，不足累。”故在官不免干请，以不谨斥。盖王学末流之恣肆，实自畿始。《明史》虽收入《儒林传》，而称士之浮诞不逞者，率自名龙谿弟子云云。深著其弊，盖有由也。是集为其子应斌、应吉所编，凡语录八卷；书序、杂著、记说，共九卷；诗一卷；祭文、志状、表传二卷。

> 	其门人萧良榦刊之，丁宾又为重镌，而益以《大象义述》一卷，传志、祭文一卷。

##### 《龙谿语录》八卷（浙江巡抚采进本）

> 	明王畿撰。是编虽名语录，实即畿之文集，前有李贽《序》，谓之《龙谿集抄》，盖又经贽所品定也，合是二人以成此书，则书可知矣。

##### 《王侍御集》七卷（浙江巡抚采进本）

> 	明王瑛撰。瑛字汝玉，无锡人。嘉靖壬辰进士，官至监察御史。是编，为其子鸿胪寺主簿同穀所刊，盖欧大任所选定。前二卷为古体，后五卷为近体。前有《小传》，亦大任所作，末有崔铣《两巡纪行稿》，《跋》一篇。两巡者，一出理北直隶、山东、河南马政，一巡按福建也。集中无此标目，盖其诗已散入集中，铣《跋》无所附丽，故缀於后。郑启谟《序》题曰：《石沙漫稿》，亦与此本标题不同，则瑛世居石沙山，初以名集，同穀改题今名也。

##### 《少峰草堂诗集》一卷（浙江巡抚采进本）

> 	明林应亮撰。应亮字熙载，侯官人，人瑞翁春泽子也。嘉靖壬辰进士，官至户部右侍郎，总督仓场。是集，《千顷堂书目》作二卷，此本仅一卷，其诗皆沿七子之派。

##### 《寒邨集》四卷（浙江汪启淑家藏本）

> 	明苏志皋撰。志皋字德明，别号寒邨，固安人。嘉靖壬辰进士，官至副都御史。此集凡诗二卷，杂文二卷，有汪来《后序》，称其尚有《巡抚奏议》十八卷、《译语》、《画跋》、《恒言》，各一卷，今并不传。

##### 《东白草堂集》四卷（两江总督采进本）

> 	明顾存仁撰。存仁有《太仆寺志》，已著录。是编诗，分四集，每集一卷。

> 	曰《使蜀初编》，存仁为给事中时作；曰《居庸内编》，曰《居庸外编》，曰《居庸别编》，存仁编管保安时作。《别编》末，《答罗太史》韵十首，自记作於吴中，盖当隆庆改元，存仁将起用时也。朱彝尊《静志居诗话》称其建言，受杖，起草时鬼近榻前，诘旦鸦鸣户上，无所畏缩，其劲直如是。故其诗亦称心而谈，罕锻炼之功云。

##### 《期斋集》十四卷（江苏巡抚采进本）

> 	明吕本撰。本字汝立，号南渠，又号期斋，馀姚人。初冒姓李，晚乃归宗。

> 	嘉靖壬辰进士，官至武英殿大学士，谥文安。本在位不久，即遭忧以归，遂不复出，家居数十年，以亭馆花竹之胜，擅名一时。是编，诗四卷，文十卷，为其子礼部主事元所编，大抵应酬之作，仍沿台阁之体。

##### 《璞冈集》三卷（浙江孙仰曾家藏本）

> 	明马汝彰撰。汝彰字存美，璞冈其号也，汲县人。嘉靖壬辰进士，官至云南右布政使。是编，乃汝彰所自编。垂没之时，其友人阴秉旸欲刻之，汝彰不可；汝彰没，其嗣子绳祖与其婿阮承谦始刻之，而秉旸为之《序》，其始末具载《序》中。凡文一卷，诗一卷，诗馀一卷，皆不擅长。盖其友、其子、其婿，均不及汝彰之自知也。

##### 《许水部稿》三卷（浙江汪汝瑮家藏本）

> 	明许应元撰。应元字子春，钱塘人。嘉靖壬辰进士，官至广西布政使。是集乃应元官夔州知府时所自刊。以皆官郎署时所作，故仍以水部名集，凡诗一卷，文二卷。

##### 《元光漫稿》五卷（浙江巡抚采进本）

> 	明李徵撰。徵字诚之，湖广桃源人。嘉靖壬辰进士，官至布政司参议。归田后结庐於元光洞，因以名集。其於律诗题曰“八句”，而不名律诗；於绝句题曰“四句”，而不名绝句。为唐、宋诸集，未见之例。诗多出韵，又不合洪武正韵，亦不知何说也。前《序》称六卷，而其书实止五卷，后馀一页，盖残阙之本，故今以五卷著录焉。

##### 《荩心堂集》二卷（浙江范懋柱家天一阁藏本）

> 	明王尚文撰。尚文字宝江，真定人。嘉靖壬辰武进士，累官福建总兵官，挂征蛮将军印，都督同知。明万历戊寅，广西桂林、柳州，苗獞煽乱，马平獞韦王朋率东瓯，大产诸蛮，攻掠邨落，尚文剿平之。是书所载，只当时奏疏、劄启，附以赠言、寿序之类。故标题《荩心堂集》，而以《征蛮纪略》为子目。

> 	然韦王朋与堡兵争斗之由，及要挟东瓯大产诸蛮事实，书中多不一叙，又十寨先后分合开设事宜，亦未能备载，均不及《明史土司传》，及《广西通志》之详实。非纪事之书，与纪略之名，殊不相应。今从其总名，仍题曰《荩心堂集》，存其目於《集部》，庶不失实焉。

##### 《白云山房集》二卷（浙江汪汝瑮家藏本）

> 	明高应冕撰。应冕字文中，仁和人，嘉靖甲午举人，官光州知州。是集，序、记、杂文，凡八十七篇，中如《游闲公子》、《白云先生》、《羲皇上人诸传》、《虞秦对曹交篇》诸文，大抵构虚托喻，游戏笔墨。惟《纵囚一辨》，差为有见云。

##### 《求志斋言草》三十卷（两淮盐政采进本）

> 	明陈瀚撰。瀚号龙岳，秀水人，嘉靖甲午举人，官至廉州府知府。是集兼载诗文，词颇质实，而微嫌钝置。前有薛侨《序》，称所著学论十篇，尤其平日所自得。今在第十七卷中。然皆宋儒所常言，无所阐发也。

##### 《孙文恪集》二十卷、《附录》一卷（两江总督采进本）

> 	明孙升撰。升字志高，馀姚人，燧之子也，嘉靖乙未进士，官至南京礼部尚书。是集，文十四卷，诗六卷，其子鑨等所编。有《与人论诗文书》云：李空同步武古人，学李譬则燕途入秦，车辙所历，可循而至。又云：空同与何大复辩论，诋其好词乖法之失。何氏亦尝诋李，谓其作疏卤，间涉於宋。总之，负气求胜，各不相下。观於是言，可以知其瓣香所在矣。附录一卷，乃其继室杨文俪作。

> 	文俪，仁和人，工部员外郎应獬之女。诸子成进士者四人；鑨，铤、鑛皆至尚书，錝至太仆寺卿，皆文俪教之。盖有明一代，以女子而工科举之文者，文俪一人而已。诗其馀事也。

##### 《西野遗稿》十四卷（两江总督采进本）

> 	明李玑撰。玑字邦在，号西野，丰城人，嘉靖乙未进士，官至南京礼部尚书。

> 	是集，前有何钅堂《序》，称玑文稿多毁於火，仲孙自茂掇拾其仅存者，裒为五帙授梓。此本多至十四卷，又崇祯中，其曾孙九畴所刻也。凡文十卷，诗三卷，杂著一卷，诗中以古体与五言古风，分为二目，殊乖体例。

##### 《文肃集》二十三卷（两江总督采进本）

> 	明赵贞吉撰。贞吉，字孟静，内江人。嘉靖乙未进士，官至文渊阁大学士，谥文肃。事迹具《明史》本传。是集，凡诗六卷，文十七卷。贞吉学以释氏为宗，姜宝为之《序》曰：今世论学者，多阴采二氏之微妙，而阳讳其名，公於此能言之，敢言之，又讼言之、昌言之，而不少避忌。盖其所见真，所论当，人固莫得而訾议也。其持论可谓悍矣。

##### 《骆两溪集》十四卷、《附录》一卷（江苏周厚堉家藏本）

> 	明骆文盛撰。文盛，字质甫，武康人。嘉靖乙未进士，官翰林院编修。初，蔡汝楠刻其诗集七卷，并为之评点。卷首汝楠《序》，即为诗集而作。此集，益以杂文、笔记七卷，盖杨鹤所续增也。其诗文皆於浅弱之中，时有清远之致，盖文盛官翰林时，以不附严嵩，遂移疾不出，后贫病垂死，有以千金求居间者，尚力挥之，至殁无以葬。事具吴尚文《序》，及卷末尚文书事中。是其胸次本高，故吐言不俗，特编次者，欲取卷帙之富，未能尽翦其榛楛耳。

##### 《奚囊蠹馀》十八卷（安徽巡抚采进本）

> 	明张瀚撰。瀚有《台省疏稿》，已著录。是集，赋一卷，诗九卷，记一卷，杂著一卷，墓志二卷，行状、行略一卷，祭文一卷，书二卷。瀚於万历中以忤张居正罢归，颇著风节。《浙江通志》称其善书法，工点染，诗文庄严典则，归之尔雅；然集中酬赠牵率，什居六七，虽平正无瑕，而殊少酝酿。其《自序》谓：奔走四方二十馀年，每以一囊自随，凡所得简札、诗帖，俱纳其中。积久蠹蚀，因取其字画稍全，章句可读者，录出成帙，故名曰《奚囊蠹馀》云。

##### 《琏川诗集》八卷（浙江汪汝瑮家藏本）

> 	明施峻撰。峻字平叔，归安人，嘉靖乙未进士，官至青州府知府。朱彝尊《静志居诗话》，谓平叔以七律自诩，然殊不见好。诸体过修边幅，未免气馁。

> 	是集，有顾应祥《序》，亦谓唐以后诗，音调格律相尚，锻炼益工，其气益弱，亦似微致不满焉。

##### 《陈梧冈集》九卷（两江总督采进本）

> 	明陈尧撰。尧字敬甫，号梧冈，南通州人。嘉靖乙未进士，官至刑部左侍郎。

> 	《明史艺文志》载：尧文集五卷，诗集三卷。是集乃文二卷，诗二卷，与《志》不符，然首尾完具，篇次分明，《志》盖偶沿《千顷堂书目》之误也。其文朴直不支，而微伤太质，其诗又逊於文。

##### 《骊山集》十四卷（陕西巡抚采进本）

> 	明赵统撰。统有《杜律意注》，已著录；是集乃杨光训所编。集中自谓：“嘉靖丁未，误雠陷狱，近三十年，多为诗。万历癸酉恤归，仍岁为一集。”此本凡赋及诗九卷，文一卷，杂著二卷，诗话二卷，总题曰《骊山集》，似光训有所删汰也。前有朱勤{艹美}《序》，称其命意搜微，多出己见。大都骨力莽苍，学殖淹博，稍稍融透，莫难雁行献吉。然则明讥其未融透矣，何不悟而犹刊以弁集也？

##### 《方山文录》二十二卷（浙江孙仰曾家藏本）

> 	明薛应旂撰。应旂有《四书人物考》，已著录。是集为应旂所自编。其学初出於邵宝，后从泰和欧阳德，德，姚江派也。又从高陵吕柟，柟，河东派也。

> 	故所见出入朱、陆之间。然先入为主，宗良知者居多。集中论学之语，互有醇疵，盖由於此。至其《职势论》中称：“党锢兴，而汉社屋；玄谈盛，而晋室倾；清流浊，而唐祚移；学禁作，而宋舟覆。其初文雅雍容，议论标致，不过起於一二人之猎胜。而其究乃致怨恶沸腾於寰中，干戈相寻於海内，而溃败不可收拾”云云。若於七八十年之前，预见讲学之亡明者，则笃论也。其文章当李、何崛起之时，独毅然不变於风气。然应旂以时文擅长，古文特自抒胸臆，惟意所如。故往往轻快有馀，少停蓄深厚之意，如十五卷《费文通传》，称公生成化癸卯三月十四日，距卒六十有六年。初娶娄氏，以产卒；继娶金谿吴都御史女，复卒，俱赠夫人。五子：长某，次某，云云。此志状之文，非传之体，於文格亦多未合，所谓不践迹，亦不入於室者欤。所作史论，如汉武帝、苏轼诸篇，特为平允。而《汉文帝论》中，称贾生不死，文帝终必用之。《贾谊论》中又称，文帝终不能用之。取快笔端，自相矛盾，亦不可尽据为典要也。

##### 《两城集》二十卷（山东巡抚采进本）

> 	明靳学颜撰。学颜字子愚，济宁人。嘉靖乙未进士，官至吏部左侍郎。事迹具《明史》本传。是集前有于若瀛《序》，称所著有《闲存集》、《两城集》、《荒稿园志》等部。殁后所存，仅十之二三。其子需等复裒辑为：诗十四卷，文六卷，即此本也。其诗格律清整，而蹊径尚存，不脱历下流派，文则偶然挥洒而已。

##### 《嵩阳集》（无卷数，浙江朱彝尊家曝书亭藏本）

> 	明刘绘撰。绘字子素，一字少质，光州人。嘉靖乙未进士，官至重庆府知府。

> 	事迹具《明史》本传。是集：首赋、次诗、次书、次疏，复以诗赋殿后，而不分卷帙，盖编次未定，旋作旋刊，明人文集，往往多如是也。其诗局度颇宏整，而乏深致，文不加修饰，畅所欲言，如《春秋补传序》云：古之注经者务简，后之注经者务繁；古之注经者务简而经益明，后之注经者务繁而经益晦。六经之注，莫不皆然，而《春秋》为甚。持论颇为平允。至劾夏言一疏，但以不戴所赐香叶冠激世宗之怒，则非谏臣之体，案《明史夏言本传》称，赐香叶束发巾，言谓人臣非法服不受。帝积愤欲去言，严嵩因得间之。至言得罪下狱，帝犹及前不戴香冠事。据此，则绘是疏或当有所受之欤？

##### 《王氏存笥稿》二十卷（江苏巡抚采进本）

> 	明王维桢撰。维桢字允宁，华州人。嘉靖乙未进士，官至南京国子监祭酒。

> 	《明史文苑传》附见《李梦阳传》中。《千顷堂书目》载：维桢《存笥稿》二十卷，又全集四十二卷。今全集未见传本，惟此集存，乃其友馀姚孙升所编也。

> 	前十六卷为杂文，后四卷为古今体诗。升《序》称：其文法司马迁，诗法汉、魏，近体尤宗杜氏。朱彝尊《静志居诗话》，则谓七律滞钝，五言有句无篇。今观其集，彝尊之论为允。胡应麟又称：其文矫健胜其诗，亦不尽然。

##### 《天山草堂存稿》八卷（浙江巡抚采进本）

> 	明何维柏撰。维柏字乔仲，南海人。嘉靖乙未进士，改庶吉士，授监察御史，坐劾严嵩，廷杖，除名。隆庆初，复原官，累迁南京礼部尚书，谥端恪，事迹具《明史》本传。是集，文六卷，诗二卷。文集中有《讲义》、《语录》二种，皆以《白沙绪论》为宗。其诗亦多讲学语，盖维柏尝从陈献章游也。朱彝尊《明诗综》谓其《乞休诗》云：“乐事尚饶新岁月，胜游不改旧云山。”乃侍其父与乡人，为九老会时所作。今考《乞休诗》为万历丙子，得旨归老之作。而和其父与九老韵七律二首，则作於嘉靖戊申，乃劾严嵩后削籍归里时作。彝尊徵引偶误，殆亦未见此集欤。

##### 《金斋集》四卷（直隶总督采进本）

> 	明宋诺撰。诺字子重，号金斋，故城人。嘉靖乙未进士，官至兖州府知府。

> 	是集，文三卷，诗一卷，而别以策对、书启之类附入诗后。其《历官条教》，又标《政绩》一目，体例颇为糅杂，集中大抵宦游应酬之作。

##### 《沈凤冈集》四卷（山西巡抚采进本）

> 	明沈良才撰。良才字凤冈，泰州人。嘉靖乙未进士，官至兵部右侍郎，其为吏科给事中时，尝疏劾严嵩，颇见风采，诗则尚未成家。

##### 《陈文冈集》二十卷（内府藏本）

> 	明陈棐撰。棐，鄢陵人，文冈其字也。嘉靖乙未进士，官至甘肃巡抚。是集诗文多率笔，奏疏亦多迂论。

##### 《省中稿》二卷、《二台稿》二卷、《归田稿》十卷（两淮盐政采进本）

> 	明许穀撰。穀字仲贻，上元人。嘉靖乙未进士，官至尚宝司卿。《二台稿》、《归田稿》皆诗集，惟《省中稿》兼有杂文。诗格颇爽俊，当其合处，时得古人之意；而失於芟择，多参以应俗之作，遂不免沙中金屑之憾。《千顷堂书目》载，所作尚有《武林稿》一卷。此本不载，或装缉者偶佚欤？

##### 《徐阳溪集》六卷（江西巡抚采进本）

> 	明徐灿撰。灿字文华，后更字本充，号阳溪，奉新人。嘉靖丁酉举人，尝馆於严嵩家，一日嵩与朝官燕，方献酬，客皆跪受爵，灿遂慨然辞归，盖亦知几之士，较贤於张觷。平生喜讲良知之学，故其文皆质俚，诗亦类“《击壤集》派”。

##### 《见沧文集》十五卷（浙江巡抚采进本）

> 	明茅瓒撰。瓒字见沧，钱塘人。嘉靖戊戌进士第一，官至吏部左侍郎。是集为其门人赵应元所编，而其子藉吉校刊之，第一卷为廷对策，二卷至七卷为各体诗，八卷以下皆杂文，大抵应俗之作也。

##### 《袁文荣诗略》二卷（江苏巡抚采进本）

> 	明袁炜撰。炜字懋中，慈谿人。嘉靖戊戌进士，官至建极殿大学士，谥文荣。

> 	事迹附见《明史严讷传》。史称：炜才思敏捷，帝半夜出片纸，命撰青词，举笔立成。遇中外献瑞，辄极词颂美。帝畜一猫死，命儒臣撰词以醮。炜词有“化狮作龙”语，帝大喜。其诡词媚上多类此。时谓李春芳、严讷、郭朴及炜为“青词宰相”。又称：炜自负能文，见他人所作，稍不当意，辄肆诋诮。馆阁士出其门者，斥辱尤不堪，故人皆畏而恶之。是编首，题门人王穉登校。盖穉登以山人游炜之门也。申时行《序》称，炜所为诗甚多，岁久散逸。其孙景祖、景高搜遗草，得若干首，名之曰《诗略》，案《明史艺文志》，袁炜诗集八卷，是炜别有全集。此其选本，故题曰《诗略》耳。集中佳句寥寥，不识何以狂傲如是。

> 	又两卷无一应制之作，殆穉登削之耶？

##### 《爱吾庐集》八卷（江西巡抚采进本）

> 	明徐良傅撰。良傅字子弼，东乡人。嘉靖戊戌进士，官至吏科给事中，以言事斥为民。其门人汤显祖所作传，载其行履颇详。集凡八卷，诗体略近七子，气度安雅，而风骨不足以振之。古文则序多至数十篇，而论、碑、记、祭文，仅得六篇。第八卷中，题曰：瑞金杨于庄采补，疑本有散佚，而后人掇拾刊行之，非其全也。

##### 《崇兰馆集》二十卷（浙江汪汝瑮家藏本）

> 	明莫如忠撰。如忠字子良，华亭人。嘉靖戊戌进士，官至浙江布政使。告归，杜门著书，年至八十馀乃卒。《明史文苑传》附载《董其昌传》中。其诗颇具唐音，五言近体尤多佳句。文则应俗之作居多，惟题跋十馀则，颇为雅令。案：如忠精於赏鉴，流传墨迹，题识最多，此所收犹未尽也。

##### 《陈两湖集》三十四卷（江西巡抚采进本）

> 	明陈昌积撰。昌积号两湖，泰和人。嘉靖戊戌进士，官至尚宝司少卿，兼翰林院学士。尝手删其文为《龙津稿》，后其子文扬、文振又益以古今体诗，合为此集。其诗文悉才调富有，而驰骤自喜，细大不捐。

##### 《松风轩藏稿》八卷（江西巡抚采进本）

> 	明陈昌积撰。此集《千顷堂书目》不著录，盖其初刻未定之本也。

##### 《已宽堂集》四卷（浙江孙仰曾家藏本）

> 	明陈鎏撰。鎏字子兼，号雨泉，吴县人，自署曰颍川，从郡望也。嘉靖戊戌进士，官至四川提学副使，署布政使。是集所载诗，自嘉靖壬辰至万历乙亥，计四十四年之作，篇什虽多，颇伤芜杂。前有岷王定耀《序》，言其子出《已宽堂诗文》二编，而此帙有诗无文，盖不全之本也。然《千顷堂书目》已作四卷，则文集之佚久矣。

##### 《钱永州集》八卷（两淮盐政采进本）

> 	明钱芹撰。芹字懋文，号泮泉，海盐人，琦之次子也。嘉靖戊戌进士，官至永州府知府，故以永州名集。首列奏疏二卷，颇切当时利弊，其《斥异端》一条，盖为陶仲文而发也。惟其学出自湛若水，后乃改从王守仁，故於姚江一派，推挹颇深，持论不无少偏云。

##### 《华阳漫稿》十四卷（浙江汪汝瑮家藏本）

> 	明章焕撰。焕有《平倭四疏》，已著录。其官总督南京仓储副都御史时，以赴任迟延，言者劾其怠慢君命，逮治，谪戍广东。卷中题“罗浮山人”，盖在粤时所自号也。集为其子德基所编，凡奏疏四卷，杂文九卷，诗一卷，而以德基从戍时赋诗百馀首，附於末。

##### 《天目山斋岁编》二十四卷（浙江汪汝瑮家藏本）

> 	明吴维岳撰。维岳字峻伯，孝丰人。嘉靖戊戌进士。官至右都御史，巡抚贵州。《明史文苑传》附见《王世贞传》中，为嘉靖广五子之一。是集皆其读书天目山时，吟咏倡和之作，分年编次，起嘉靖己亥，讫壬戌，朱彝尊《静志居诗话》，谓峻伯诗如铅刀土花，不堪洒削。虽诋之太过，然覆核斯集，其论亦非无因也。

##### 《白华楼藏稿》十一卷、《续稿》十五卷、《吟稿》八卷、《玉芝山房稿》二十二卷、《耄年录》七卷（浙江巡抚采进本）

> 	明茅坤撰。坤有《徐海本末》，已著录。是编《藏稿》、《续稿》皆其杂著之文，《吟稿》则皆诗也。《玉芝山房稿》文十六卷，诗六卷，《耄年录》则诗文杂编，不复分类。坤刻意摹司马迁、欧阳修之文，喜跌宕激射，所选《史记钞》、《八家文钞》、《欧阳史钞》，即其生平之宗旨。然根柢少薄，摹拟有迹。秦、汉文之有窠臼，自李梦阳始；唐、宋文之亦有窠臼，则自坤始。故施於制义则为别调独弹，而古文之品，终不能与唐顺之、归有光诸人抗颜而行也。至《耄年录》，则精力既衰，颓唐自放，益非复壮盛之时，刻意为文之旧矣。

##### 《大拙堂集》九卷（浙江巡抚采进本）

> 	明杨载鸣撰。载鸣，字虚卿，泰和人。嘉靖戊戌进士，官至通政使。是集前六卷为杂文，后二卷为诗，末一卷为杂著，载鸣为杨士奇之裔。士奇，泰和人。

> 	嘉靖戊戌《题名碑录》亦作泰和人，而卷首称庐陵杨载鸣，盖署古郡名也。

##### 《大司空遗稿》十卷（浙江巡抚采进本）

> 	明陈绍儒撰。绍儒字师孔，南海人。嘉靖戊戌进士，官至南京工部尚书。是集文八卷，诗二卷。诗皆嘉靖四十年以后，至万历八年以前之作。其文有意刻画韩、柳，而往往失之粗率。诗则音调谐美，亦学唐格而过於摹拟者也。

##### 《让溪甲集》四卷、《乙集》十卷（浙江孙仰曾家藏本）

> 	明游震得撰。震得，字汝潜，婺源人。嘉靖戊戌进士，授行人，擢监察御史，以疏谏世宗好方士，廷杖谪外。后官至左副都御史，巡抚福建，以兴化失守罢归。

> 	再起督辖南京粮储，震得少与欧阳德、邹守益诸人游，故颇讲姚江之学。然《与王畿书》，多所规正，犹异於末派之狂禅。兴化之役，由指挥欧阳深孤军战没，震得封疆大臣，不能不为法受恶。且所荐谭纶、刘显、戚继光诸人，卒皆有所建立，故论者或恕焉。是集其所手定，甲集四卷，皆讲学之语，乙集十卷，则诗、文、杂著也。

##### 《鸡土集》六卷（直隶总督采进本）

> 	明刘乾撰。乾字仲坤，号易菴，保定人。嘉靖戊戌进士，官国子监丞。是集诗、词二卷，赋、记、杂文四卷。其以“鸡土”命名者，《自序》谓梦入太极宫见玉鸡，以为文章之兆，其说颇荒唐不经，诗文亦不入格。而《梦上天诗》、《梦戚赋》、《纪梦文》诸篇，乃屡屡见之集中，何其好说梦欤？

##### 《青峰存集》十二卷（江西巡抚采进本）

> 	明汪柏撰。柏字廷节，号青峰，浮梁人。嘉靖戊戌进士，官至光禄寺卿。其文气度恬雅，无剽窃摹拟之病，而微嫌其弱。诗亦学宋格而未成。盖不囿於李、何之门径，而其力又不足以胜之也。集为其侄思聪所刻，第一卷为表、论，第二卷为诗歌、乐府、词，三卷以下皆杂文，编次殊为错乱。思聪《序》称，柏历官广、浙，正当海寇猖獗之时，经略海防，不啻数万言，居常自谓：应酬文字，虽蒙士大夫许可，不过空言。此则身当其事，曲中机宜，异时修海防者，吾言恐不可废。讠誊写成帙，以呈大参王公及巡海林公。未及领回，此后无缘复取云云。

> 	则此集所存，原非柏惬意之作矣。

##### 《同春堂遗稿》四卷（江苏巡抚采进本）

> 	明刘熠撰。熠字元丽，海盐人。嘉靖庚子举人，官至监察御史。是集乃崇祯丁丑，其曾孙江南布政司参政泓所编。国朝顺治中，其元孙维栋始刻之。韵语皆非所长，古文亦不入格。

##### 《泌园集》三十七卷（浙江孙仰曾家藏本）

> 	明董份撰。份字用均，泌园其号也，乌程人。嘉靖辛丑进士，官至礼部尚书，兼翰林学士。是集为其孙嗣茂所编，凡诗七卷，文三十卷。

##### 《严文靖公集》十二卷（浙江汪启淑家藏本）

> 	明严讷撰。讷有《春秋国华》，已著录。《明史》讷本传称：讷入直西苑，所撰青词皆称旨。然文格未能拔俗，集中亦大抵应酬之作，末附诗四十六首。朱彝尊录其《对月》一首於《明诗综》，与此本颇有异同，殆有所点窜欤？

##### 《高文襄公集》四十四卷（安徽巡抚采进本）

> 	明高拱撰。拱有《春秋正旨》，已著录。是编分《外制集》一卷，《纶扉内稿》一卷，《外稿》一卷，《献忱集》二卷，《政府书答》二卷，《掌铨题稿》十四卷，《南宫奏牍》二卷，《防边纪事》一卷，《伏戎纪事》一卷，《绥广纪事》一卷，《程士集》二卷，《本语》三卷，《春秋正旨》一卷，《大学直讲》一卷，《中庸直讲》一卷，《论语直讲》三卷，《问辩录》五卷，《病榻遗言》二卷，每类前各有题词。《明史艺文志》作《献忱集》五卷，《诗文集》四十四卷。今《献忱集》即在卷内，而四十四卷中有文无诗，殊不可解。又别本四十二册，无卷数，以《问辩录》居首，内多《土蛮纪事》、《靖夷纪事》二种，馀皆相同。疑为初刻之本也。

##### 《玉堂公草》十卷（副都御史黄登贤家藏本）

> 	明高拱撰。是编首载《大学讲义》一卷，《中庸讲义》一卷，《论语讲义》三卷，皆嘉靖间藩邸所讲。次为《程士录》二卷，载嘉靖戊午及乙丑乡会录序及所撰程文，三场皆备，独无《易经》文，未喻其故。后为《献忱集》二卷，皆辞谢称贺诸表奏；次为《纶扉稿》一卷，则在政府时作也，皆已见全集。此盖初刻之本，故《纶扉外稿》不与焉。

##### 《外制集》一卷（安徽巡抚采进本）

> 	明高拱撰。嘉靖乙巳，世宗令辅臣举编修二人、检讨三人，於中秘撰文官诰敕，拱时在列。是编乃其代言之稿也。前有《自序》，称掌诰敕者，初以阁学或翰詹掌贰。后乃属之两院供事官，至是始复翰林之旧云。

##### 《政府书答》四卷（河南巡抚采进本）

> 	明高拱撰。皆录其为首辅时，与各省文武大僚尺牍。分《庚午防秋》、《款处北边》、《捷宣东塞》、《安绥广东》、《詟服贵番》、《各省应答》、《调处徐府》等七目。其文大都为筹酌时政而发。至徐阶一事，则全为自明心迹而设矣。

##### 《万子迂谈》八卷（江西巡抚采进本）

> 	明万衣撰。衣字章甫，浔阳人。嘉靖辛丑进士，官至河南左布政使。是集《内编》一卷，通论天地造化之理，及古今人事之变；《诸经劄记》二卷，上卷专解五经之义，多杂采先儒之说，如论《朱子诗集传》一条，本之王应麟，《论淫诗》一条，本之王柏，《论春秋策书》之例十有五，而笔削之义有八一条，本之赵汸者不一而足。然谓“六经”，皆厄於传疏，其宗旨未免偏僻。下卷专论律吕，其云十分为寸，则三分损益之法不可行。以之规西山之误，则颇为明确。

> 	其《迂谈外篇》一卷，杂论兵制、屯盐等事。又文三卷，诗一卷，书启一卷，皆不过直抒胸臆，不复计其工拙矣。

##### 《履菴集》十二卷（浙江巡抚采进本）

> 	明万士和撰。士和字思节，宜兴人。嘉靖辛丑进士，官至礼部尚书，谥文恭。

> 	事迹具《明史》本传。是集凡诗词三卷，杂文九卷。其官江西、贵州、湖广、山东，以至为宗伯时事迹，颇散见於其中。然过任自然，罕铸词之功，盖士和受业唐顺之，能不染七子雕绘之习？而殚心吏事，又未能竟其业也。

##### 《瞿文懿制敕稿》一卷、《制科集》四卷、《诗文集》十六卷（两淮马裕家藏本）

> 	明瞿景淳撰。景淳字师道，号昆湖，常熟人。嘉靖甲辰进士，官至南京吏部右侍郎。事迹具《明史》本传。是集为其子汝稷所编，首卷《制稿》十一篇，《敕稿》二十七篇，盖即《明史艺文志》所谓《瞿景淳内制集》也。其制科集四卷，皆应试策论诸作。诗文集十六卷，则文居其十五卷，诗赋一卷，特附见备体而已。景淳清介自持，史载其与严嵩论胡宗宪，及不撰陆炳妻诰词，皆触忤权奸，无所惮畏。其制义亦名一时，至今有王、唐、瞿、薛之称，古文则非所擅长也。

##### 《石龙菴诗草》四卷、《附刻》二卷（浙江孙仰曾家藏本）

> 	明徐学诗撰。学诗字以言，别号龙川，上虞人。嘉靖甲辰进士，授刑部主事，迁郎中。以劾严嵩父子罢职。隆庆初，起南京通政司参议，未上而卒；赠大理寺少卿。学诗不以诗名，而所作音节颇清亮，盖尝与李攀龙相赠答，故流派与之相近，遗稿多阙字，邑人黄之璧为补入，以圈别之，后二卷，则附刻《劾嵩疏稿》及传略诸篇。

##### 《山带阁集》三十三卷（浙江孙仰曾家藏本）

> 	明朱曰藩撰。曰藩字子价，号射陂，宝应人，云南布政司参政应登之子。嘉靖甲辰进士，官至九江府知府。是集诗十五卷，杂文十八卷。应登诗仿李梦阳，曰藩则法杨慎，尝因所知，通讯滇南，慎为选其诗七十馀首品题之。其在金陵，悬慎画像於寓斋，集中有《人日瞻礼升菴公像诗》是也。然其诗秾丽，仅得慎之一体。王世贞《艺苑卮言》谓其如高座道人，忽作番语，则诋之太甚矣。

##### 《石室秘抄》五卷（福建巡抚采进本）

> 	明魏文焲撰。文焲字德章，侯官人。嘉靖甲辰进士，官至广西按察司使。

> 	是集初刊於万历丙戌，崇祯庚午，其孙定海知县汝为又重刊之，凡杂著二卷，皆读书论古之作。其中如《驳方孝孺之疑子华子》，则未睹晁公武及朱子说；谓王充假蔡邕以自重，则未考充为肃宗时人，不免疏舛。第三卷为诗，五卷、六卷为杂文，中《征支罗记》、《征龙洲记》、《松潘备兵本末》，叙其战功颇详。福州道山下，有朱子所书“石室清隐”字，文焲家近山麓，遂以名其集云。

##### 《白雪楼诗集》十卷（江苏周厚堉家藏本）

> 	明李攀龙撰。攀龙有《诗学事类》，已著录。此集刻於嘉靖癸亥，犹在《沧溟集》之前，前有魏棠《序》，又有拟古乐府《序》二篇，一为历城许邦才撰，一为攀龙自序。盖当时特以乐府相夸，然而后来受诟厉者，亦惟乐府最甚焉。

##### 《李沧溟集选》四卷（浙江巡抚采进本）

> 	明李攀龙撰，宋光庭所选。光庭，莆田人，始末未详。王、李二家，皆以诗擅长，文则不逮诗远甚，攀龙之文，尤不逮王世贞。光庭乃独选其文，可谓不善持择矣。每卷之首，皆题曰《补注李沧溟集》，而书实无注，亦不可解。

##### 《敬所文集》三十卷（江苏巡抚采进本）

> 	明王宗沐撰。宗沐有《海运详考》，已著录。此集自一卷至十卷，为序、颂、书、启，曰《内编》；十一卷至二十卷为诗、论、碑、赋、说、传、书后、约、策问、祭文、行状、铭志、讲义，曰《别编》；二十一卷至三十卷，为奏疏、杂著、文移，曰《外编》。《明史艺文志》载：宗沐奏疏四卷，文集三十卷，此本止三十卷，而奏疏在焉，卷首题门人张位选集。然则史所载者其全集，此为位所编定欤？抑其奏疏，又有集外别行之本，史并载之也？

##### 《师暇裒言》十二卷（浙江孙仰曾家藏本）

> 	明吴桂芳撰。桂芳字子实，新建人。嘉靖甲辰进士，官至工部尚书。事迹具《明史》本传。是集乃其总督两广时所自编，时方御倭，故题曰《师暇裒言》。

> 	其文平正通达，无钩章棘句之习，而亦无警策。盖犹沿台阁旧体，诗力摹唐调，亦颇宏敞，而有学步太甚者。如陈子昂有“王师非乐战，之子慎佳兵”句，桂芳送张玉亭虑囚淮上，袭用其调曰：“王仁非好杀，之子慎祥刑。”非所谓拟议变化之道也。

##### 《五鹊别集》二卷（直隶总督采进本）

> 	明卢宁撰。宁字献子，号冠岩，南海人。嘉靖甲辰进士，官至登州府知府。

> 	宁受业黄佐之门，佐《乐典序》即所作也。是集乃其官南京刑部时，讲学新泉精舍，其门人程子明所刻，及守登州，所属黄县知县刘珙又重刻之。以宁先有《五鹊台集》，故此以别集名，凡诗一卷，文一卷，皆凑泊成篇，不能入格。

##### 《崇质堂集》二十卷（江西巡抚采进本）

> 	明李万实撰。万实字少虚，南丰人。嘉靖甲辰进士，官至浙江按察司副使，其为给事中时，尝疏论权珰改官，盖亦骨鲠之士。是集凡诗九卷，文十一卷，《江西通志》称：所作奏疏别名《恬仕录》，徐龙川《序》，而此集末亦载有奏疏三卷，盖其初别本单行，后又编入集中也。万实传姚江之说，其文体平正，不事锤镕，犹讲学家之格。其诗颇学韦、柳，意取清妍，虽风骨未就，而姿致可观，则其天分之高也。

##### 《小海存稿》八卷（两江总督采进本）

> 	明冯觐撰。觐字晋叔，别号小海，海宁人。嘉靖甲辰进士，官至广东按察司副使。是集诗三卷，文五卷，乃其子有翼所编。张瀚《序》，称其简易明鬯，不假雕琢，颇非溢美；然才地颇弱，未足名家。集中有《庚戌言兵事书》，乃觐为兵部郎时所作，以上丁汝夔者。中有《请就京城外土城遗址，增筑外罗城，以备不虞》一条，其后竟筑外城，说者谓功成於许论，而不知觐已发其端也。

##### 《太乙诗集》五卷（陕西巡抚采进本）

> 	明张炼撰。炼字伯纯，武功人。嘉靖甲辰进士，官至湖南按察司佥事。其集曰太乙者，太乙，山名，在武功。王维所谓，“太乙近天都”也。炼以自号，因以名集。其诗源出长庆，而更加率易。如云：“一种勋庸一代贤，蜚声满路势熏天，凭君回首寰中事，若个豪华过百年”之类，殊不类诗格。至如：“能使机衡在我，从他造物弄人”等句，则愈涉俗矣。

##### 《无闻堂稿》十七卷（浙江孙仰曾家藏本）

> 	明赵釴撰。釴有《古今原始》，已著录。是集凡文十二卷，诗五卷，乃其子鸿赐所编。林树声为作《墓志》，称其《几希图说》、《辟方士论》、《讲学诸说》，皆阐明理道，发前人所未发。今惟《几希图说》见集中，馀皆不载。

> 	盛汝谦为作《行状》，载《自祭文》一篇，集中亦不载，盖亦简汰而存者也。

> 	釴学出姚江，主良知之说。文颇磊落自喜，而亦微近七子之派。

##### 《郭东山文集》七卷、《诗集》二卷（江苏巡抚采进本）

> 	明郭文周撰。文周字景复，号东山，福安人。嘉靖甲辰进士，官至监察御史，巡按广东。其文集多应酬之作，诗分前后二卷，前卷为《南畿稿》，后卷为《菊边闲谭集》、《解组稿》。

##### 《百川集》十二卷（浙江巡抚采进本）

> 	明孙楼撰。楼字子虚，常熟人。嘉靖丙午举人，官湖州府推官。工於制义，与胡友信、瞿景淳等相上下。诗、古文，则非专门也。

##### 《贻安堂集》十卷（两江总督采进本）

> 	明李春芳撰。春芳字子实，号石麓，福建兴化人。嘉靖丁未进士第一，官至中极殿大学士，谥文定。事迹具《明史》本传。春芳与严讷、郭朴、袁炜，同有“青词宰相”之目。史具载於《袁炜传》中，然所作皆不传。是集为其子茂材所编。疏、表、序记之文居多，诗则不满一卷。李戴、于慎行、朱赓、李维桢为之《序》，皆谓春芳不规规以文墨见长，是以其存草仅如此云。

##### 《太岳集》四十六卷（浙江巡抚采进本）

> 	明张居正撰。居正有《书经直解》，已著录。神宗初年，居正独持国柄，后毁誉不一，迄无定评。要其振作有为之功，与威福自擅之罪，俱不能相掩。至文章本非所长，集中奏疏、启劄最多，皆在庙堂时论事之作，往往纵笔而成，未尝有所锻炼也。

##### 《馀清堂稿》三十二卷（江苏周厚堉家藏本）

> 	明汪钅堂撰。钅堂字远峰，鄞县人。嘉靖丁未进士，官至礼部尚书，掌詹事府，兼翰林院学士。是集诗八卷，文二十四卷。考《千顷堂书目》，钅堂有《馀清堂稿》十二卷，今未见其本，又有《馀清堂定稿》三十二卷，即此编也。

##### 《念初堂稿》四卷、《续集》二卷（两淮马裕家藏本）

> 	明陈嘉谟撰。嘉谟，庐陵人。嘉靖丁未进士，官至四川按察司副使，隆庆庚午移疾归；召为湖广布政司左参政，不起，优游林下以终。其诗始於嘉靖丁未，终於万历癸卯，往来仕宦者二十三年，而闲居者三十三年，故多自適之言。《序》引邵子《击壤集》自拟，而诗中屡引陈献章语，其旨趣可知也。

##### 《友庆堂合稿》七卷（江西巡抚采进本）

> 	明王时槐撰。时槐有《广仁类编》，已著录，是集凡书二卷，序、记、传、墓志一卷，语录一卷，说、跋及《石经大学略义》一卷，杂著、诗、词一卷。诗词不多作，亦非所长，文皆讲学之语，而兼出入於老、庄之间，明季所谓心学者也。其《石经大学略义》，自云出於贾逵，而表章於郑晓；且称王守仁《大学古本》一依注疏之旧，味其文字，旨趣亦未甚莹，似不无错简云云。不知郑晓所传，乃丰坊之伪本。诸儒考证已明，谲妄毕露。时槐更嘘其残烬，误之甚矣。

##### 《周叔夜集》十一卷（浙江孙仰曾家藏本）

> 	明周思兼撰。思兼有《学道记言》，已著录。思兼以循吏著，然史称其少有文名。是集为王世贞所删定，文颇学三苏，诗则七子之流派也。

##### 《凤洲笔记》二十四卷、《续集》四卷、《后集》四卷（两淮盐政采进本）

> 	明王世贞撰。世贞有《弇山堂别集》，已著录。是集乃隆庆己巳黄美中所编。

> 	前有美中《序》，称世贞著作不能尽见，会从其侄孙少川子得此集，因编刻以公天下，盖当时摘选之本也。然命诗文曰《笔记》，其称名可谓不伦矣。

##### 《弇州稿选》十六卷（两淮盐政采进本）

> 	明王世贞撰。沈一贯选。一贯有《易学》，已著录，世贞才大学博，自谓靡所不有，方成大家，故其正、续四部稿，颇伤芜杂。晚年悔其少作，而未及手自删定。一贯是编，别裁澄汰，意在撷其菁华，而宗旨所归，仍尊秦、汉，而薄唐、宋，终未能弃短取长也。

##### 《文恪集》二十二卷（两淮盐政采进本）

> 	明林燫撰。燫字贞恒，闽县人。嘉靖丁未进士，官至南京礼部尚书，谥文恪。事迹附见《明史林瀚传》。是集诗六卷，文十六卷，末附王世贞、王穉登所撰《传》二篇。《千顷堂书目》载：《林燫学士文集》十六卷，诗集六卷，集名不同，然卷数皆相合，盖即此本，疑燫殁后重刻，改题其谥也。

##### 《三洲诗脍》八卷（浙江孙仰曾家藏本）

> 	明沈淮撰。淮字澂伯，仁和人，嘉靖丁未进士。是集前后无“序”、“跋”，亦无目录，其完阙不可考。诗则体格尚未成就，累句亦多。

##### 《金舆山房稿》十四卷（江苏巡抚采进本）

> 	明殷士儋撰。士儋字正夫，号棠川，历城人。嘉靖丁未进士，官至武英殿大学士，谥文庄。事迹附见《明史赵贞吉传》。是集为其门人于慎行所编，凡诗、颂二卷，文十一卷，讲义一卷。士儋与李攀龙游，今观其诗文，盖直以乡曲之谊相周旋耳，其投契不在文章也。

##### 《道峰集》六卷（浙江汪汝瑮家藏本）

> 	明章适撰。适字景南，道峰其号也，兰谿人。嘉靖丁未进士，官至礼科给事中，以《疏请景、裕二王出阁讲读》，忤旨告归。是集乃适殁之后，其乡人所刊。

> 	凡诗五卷，杂著一卷，而奏疏一篇冠於首，盖当时以此一事重之也。诗颇娟雅，而酝酿不深，王世贞《序》，称其在陶、韦之间，则过矣。

##### 《彭比部集》八卷（浙江巡抚采进本）

> 	明彭辂撰。辂字子殷，海盐人。嘉靖丁未进士，官南京刑部主事，以察典罢归。集为其子润宏所编。焦竑称：其於七子盛时，意气高简，不少贬以就俗。今观集中，多与王世贞酬答之作，体格亦近七子。竑所言不尽然也。

##### 《华阳馆文集》十七卷、《续集》二卷（江西巡抚采进本）

> 	明宋仪望撰。仪望字望之，永丰人。嘉靖丁未进士，授吴县知县，徵拜御史。

> 	以劾胡宗宪、阮鹗，忤严嵩，贬夷陵州判。嵩败，擢霸州兵备佥事，后官至大理寺卿；卒以忤张居正被劾归，事迹具《明史》本传。仪望少师聂豹，故其学以王守仁为宗，集中如《刻阳明文集》、《文粹》等“序”，足以见其大旨，其《从祀或问》亦即为守仁配享事作。故史称守仁从祀，仪望有力焉。其集凡文十二卷，诗五卷。续集第一卷，题曰《内篇》，即《从祀或问》；第二卷，则其督学福建时训饬士子条规。其文本名《华阳馆集》，其诗则别名《河东集》，此本合为一编，总题曰《华阳馆文集》，殆其后人所并欤。

##### 《华阳文集》十二卷（浙江汪汝瑮家藏本）

> 	明宋仪望撰。《千顷堂书目》载，《华阳馆文集》十二卷，又诗集十四卷，此集皆其杂文，卷数亦相合，盖犹仪望之原本。惟许宗鲁、张献翼诸人，所作诗集序，皆附录集末，未喻何故。或装辑者误欤？然重编之本，仅有诗五卷，则十四卷之本久佚矣。又疑以诸“序”无所附丽，故缀之文集末也。

##### 《太函集》一百二十卷（安徽巡抚采进本）

> 	明汪道昆撰。道昆有《五车霏玉》，已著录。是编刻於万历辛卯，凡文一百六卷，诗十四卷，卷首有《自序》及目录六卷。道昆名在后五子中，最高自标置，丹阳姜宝以翰林出提学四川，道经楚省，三人会饮于黄鹤楼。伯玉举杯大言曰：‘蜀人如苏轼者，文章一字不通，当以劣等处之。’众皆腭睨。”云云。其狂诞殊甚，然文章实皆伪体。沈德符《敝帚轩剩语》云：王、李初起，道昆尚未得与其列，后以张居正心膂骤贵，其副墨行世，暴得时名，世贞力引之，世遂称元美、伯玉。汪文刻意摹古，时援古语以证今事，往往扞格不畅，其病大抵与历下同。

> 	世贞晚年甚不服之，尝云：“子心服江陵之功，而不敢言，以世所曹恶也；子心诽太函之文，而不敢言，以世所曹好也。无奈此二屈事何？”云云。其论颇为切中。德符又称张居正父七十，世贞、道昆俱有幛词，世贞刻集中。六七年居正败，遂削去。道昆垂殁自刻全集，在居正身后十年，而全载此文，不窜去一字，稍存雅道。云云。今案：《封柱国少师张公七十寿序》一首，见此集第十二卷中，则德符之言为信。然以居正父为众父父，至比之於苍苍之不言，究不可以为训也。

##### 《副墨》五卷（内府藏本）

> 	明汪道昆撰。是集刻於《太函集》之前。《千顷堂书目》载，作二十四卷。

> 	此本五卷，殆非完帙。又载道昆尚有《太函遗书》二卷，今亦未见传本。

##### 《汪次公集》十二卷（浙江汪汝瑮家藏本）

> 	明汪道贯撰。道贯字仲淹，休宁人，道昆弟也。其名因道昆而著，故李维桢作《序》，以王世懋为比。然道昆固不及世贞，道贯才力亦不及世懋也。

##### 《江右诗稿》二卷（浙江汪汝瑮家藏本）

> 	明李先芳撰。先芳有《读书私记》，已著录。宋弼山《左明诗钞》称其有《李氏山房诗录》，不著卷数。邢侗《来禽馆集》有《先芳行状》，称所著《东岱山房稿》三十卷。此集总题为《东岱山房诗录》，而子目则作《江右诗稿》，盖其集中之一种，嘉靖戊申，知新喻县时作也。“嘉隆诗社”，先芳首倡，厥后王、李踵兴，遂摈斥先芳，不与七子之列，继以先芳愤激，乃收之广五子中。于慎行称其诗与李攀龙异曲同工，邢侗亦称：“历下名愈高，濮阳苦为所掩。然修戈待糒，未尝一日忘于鳞。”今观其诗，才力实出攀龙下。慎行等以乡曲情均，不欲分左右，袒耳。明末攻七子者，遂欲以跻攀龙之上，非笃论也。

##### 《李氏山房诗选》六卷（江苏周厚堉家藏本）

> 	明李先芳撰。此本乃皇甫汸所选，分体编次，亦间有评语，盖非其全集也。

### 一百七十八 集部三十一

#### 别集类存目五△《北虞先生遗文》八卷（安徽巡抚采进本）

> 	明邵圭洁撰。圭洁字伯如，一字茂齐，号北虞，常熟人，嘉靖己酉举人。其诗妥適而乏警策，惟散文笔力颇纵宕；然史论诸篇，纵横曼衍，已启后来顾大韶等之风。是集为其子兵部主事釐所编，分为二帙，前一帙凡六卷，缮写多脱误，后一帙凡二卷，与前帙间有重复，岂编次未定之本欤？

##### 《平山文集》八卷、《诗集》八卷（直隶总督采进本）

> 	明何涛撰。涛字仲平，江西广昌人，嘉靖己酉举人。据集中所言，盖尝官於安庆，不知为安庆何官也。诗文皆率其所欲言，诗集第五卷，有《读白集卒业》一首，可以知其宗尚矣。

##### 《子威集》三十二卷（两淮马裕家藏本）

> 	明刘凤撰。凤有《续吴中先贤赞》，已著录。其文皆僻字奥句，尤涩体之饾飣者，《江左脞谈》载：刘侍御子威，好为诘屈聱牙之文，吴人推服之无敢后。

> 	袁卜士景休，字孟逸，每向人抉摘其字句钩棘，文义纰缪者以为姗笑。子威闻之怒，诉於邑尉，摄而笞之。尉数之曰：“若复敢姗笑刘侍御文章耶？”景休仰而对曰：“民宁再受笞数十，终不能改口沓舌，妄谀刘侍御也。”是亦可资笑噱者矣。

##### 《素园存稿》十八卷（浙江巡抚采进本）

> 	明方宏静撰。宏静字定之，歙县人，嘉靖庚戌进士。朱彝尊《明诗综》载，其官至南京户部右侍郎，《千顷堂书目》亦同。《江南通志》，则载其奉使入浙，击水寨寇，论功当叙，中蜚语归，卒赠工部尚书。据集内《山中稿小序》称，自抚浙待命凡十载，自留京归田经廿载。叶向高《序》亦云然。是宏静实自南京罢归，《通志》所记偶误也。是集目录只十六卷，而书实十八卷，其目录之次序，前后参互，亦与卷内不合，皆校刊之疏漏。又《千顷堂书目》载，是集作二十卷。

> 	殆初刻十六卷，后增至十八卷，又增至二十卷，而目则未改欤。

##### 《云山堂集》六卷（浙江孙仰曾家藏本）

> 	明魏裳撰。裳字顺甫，蒲圻人。嘉靖庚戌进士，官至济南府知府。《明史文苑传》附载《王世贞传》中。是集前三卷皆诗，后三卷为杂文。当嘉、隆之际，李攀龙、王世贞方负盛名，而裳与南昌余曰德德甫、铜梁张佳允肖甫、新蔡张九一助甫，实左右之。当时称为“四甫”。裳才地稍弱，尤为墨守不变。集首佳允《序》，谓其文非左、国、两司马，诗非建安、大历，则不以寓目。此即其力持王、李馀论之证，故世贞《艺苑卮言》，亦称其不失门宗云。

##### 《大雅堂摘稿》（无卷数，江西巡抚采进本）

> 	明况叔祺撰。叔祺有《考古词综》，已著录。是集《千顷堂书目》不载，《江西通志》亦称，是时王、李之学盛行，有后五子、广五子等目，而不及叔祺。

> 	《大雅堂集》世亦罕有传者，则明代已不行於世矣。此本题云《摘稿》，则尚非叔祺之全集，诗止近体无古体，叔祺尤不应若是之陋，或选录者不谙古体，惟取其所能解耶？

##### 《居来山房集》六十五卷（江苏巡抚采进本）

> 	明张佳允撰。佳允字肖甫，铜梁人，初号<山卢>山，以其家在居来两山之间，更号居来山人。（案：居来，一作崌崃，盖字之别体。）嘉靖庚戌进士，官至兵部尚书，总督蓟辽。事迹具《明史》本传。佳允为郎时，与王世贞诸人相酬和，七子仕宦多不达，而佳允镇雄边，定大变，以功名始终。论者谓其诗文才气纵横，而颇乏深致。盖雄心大略，不耐研思於字句间也。是集赋一卷，诗二十八卷，杂文三十五卷，末一卷附录行状、墓志，后又载同时诸人所作序、记等文十一篇。

##### 《天目山堂集》二十卷、《附录》一卷（两淮盐政采进本）

> 	明徐中行撰。中行字子与，号龙湾，长兴人。读书天目山下，故自称“天目山人”。嘉靖庚戌进士，官至江西左布政使。《明史文苑传》附见《李攀龙传》中。中行为后七子之一，王世贞《艺苑卮言》亟称之，以为左准右绳，靡所不合。

> 	胡应麟《诗薮》则惜其少深沈之致；陈子龙《明诗选》复有摹古太似之讥。是非恩怨，辗转相争。要之，或褒或贬，各有所当，合而观之，则中行之定评出矣。

> 	杂文亦有意矫揉，颇失浑雅，盖当时风尚，七子同一轨辙，非如是不能预坛坫也。

##### 《青萝馆诗》六卷（两江总督采进本）

> 	明徐中行撰。是集乃隆庆中，其婿汪时元所刻。其守汝宁以后之诗，居三分之一。汰其古文，又汰其少作，较前集为精简。然中行於北地之学，渐染既深，时元能删其枝蔓，不能变其根柢也。

##### 《余德甫集》十四卷（江苏周厚堉家藏本）

> 	明余曰德撰。曰德初名应举，字德甫，南昌人。嘉靖庚戌进士，官至福建按察司副使。《明史文苑传》附见《王世贞传》中。与魏裳、汪道昆、张佳允、张九一，所谓“嘉靖后五子”也。世贞称其诗，古近体无所不佳，近体独超；近体五七言无所不超，七言独妙。《静志居诗话》则谓其诗尚未见门户，元美冠诸后五子之首，未免阿其所好。今观是集，彝尊所论公矣。

##### 《丰阳集》十二卷（浙江巡抚采进本）

> 	明冯皋谟撰，皋谟字明卿，海盐人。嘉靖庚戌进士，官至福建布政司参政。

> 	是集凡诗四卷，文八卷。皋谟在粤平大盗张琏，击败倭寇，皆有功；又创议立“条鞭投柜之法”，至今称便。其经济颇可观，而诗文则但有浮声，殊乏切响。

> 	许闻造《行状》，称皋谟官刑部时，与梁有誉、宗臣、吴国伦、徐中行相善，切劘为诗，故其趋向亦相近云。

##### 《采薇集》四卷、《幽贞集》二卷、《邕歈集》六卷（两江总督采进本）

> 	明董传策撰。传策有《奏疏辑略》，已著录。此三集乃传策以嘉靖戊午遣戍，至隆庆丁卯召还，前后十年之诗也。《采薇集》为四言、乐府、歌行、绝句等体；《幽贞集》为五言古体；《邕歈集》为七言律体。诗多激烈如其为人。案《千顷堂书目》，《采薇集》作十四卷，《幽贞集》作十一卷，《邕歈集》作七卷，与此互异。明人集多随作随刊，卷帙无定。未知为此本不完，或黄虞稷误载。又有《廓然子稿》二卷，《蘧庐稿》七卷，此本不载，殆偶佚矣。

##### 《甔甀洞稿》五十四卷、《续稿》二十七卷（山东巡抚采进本）

> 	明吴国伦撰。国伦有《陈张本末略》，已著录。初，国伦为兵科给事中时，以倡众赙杨继盛，忤严嵩，左迁，世称其义。在后七子中最为老寿，初与王世贞、李攀龙唱和；后与李维桢、汪道昆辈，狎主诗盟，其著述颇富。然在当时，胡元瑞作《诗薮》，已讥其用句多同，一篇而外，不耐多读。国朝朱彝尊《静志居诗话》亦谓王、李既没，《甔甀》几与四部争富，而海内之为真诗者寡，则文章不逮其行谊矣。此《甔甀洞稿》，国伦所手定；《续稿》则其子士良所校刊。《明史艺文志》，此二集外，又载其诗稿十五卷，今未之见，意其散佚欤。

##### 《苏山集》二十卷（两淮盐政采进本）

> 	明陈柏撰。柏字子坚，一字宪卿，沔阳人。嘉靖庚戌进士，官至井陉兵备副使。是集凡诗十卷，文十卷，诗颇宕逸有姿，而失於薄弱，文又不及其诗。《千顷堂书目》别载，柏《见南山集》八卷，不载此集，殆偶未见欤？

##### 《苏山选集》七卷（浙江巡抚采进本）

> 	明陈柏撰。是集为莆田黄谦所选定，凡诗四卷，文三卷。《千顷堂书目》作五卷，传写误也。

##### 《小渔遗稿》十二卷（浙江巡抚采进本）

> 	明唐汝楫撰。汝楫字思济，兰谿人，吏部尚书龙之子。龙号渔石，故汝楫自号小渔。嘉靖庚戌进士第一，官至左春坊左谕德。事迹附见《明史唐龙传》。

> 	史称龙与严嵩相善，汝楫又以素附嵩得第一人及第，后坐嵩党夺官，则其人不足重，其文章亦不为世所称。是集为万历乙卯，兰谿知县庄起元所编，皆应俗之文。

> 	起元称其著作甚夥，散佚不传，仅从其孙宗本、曾孙明照，索得残稿，就而编次云。

##### 《春明稿》十四卷（浙江汪汝瑮家藏本）

> 	明徐学谟撰。学谟有《春秋亿》，已著录。是编皆其以尚书召起，再入都时所作，故以“春明”为名。凡文编十卷，诗编三卷，续编一卷，文编末四卷为《齐语》，皆所著杂说。《千顷堂书目》作八卷，盖除《齐语》计之也。其《论诗》一条云：近来作者，缀成数十艳语，如黄金、白雪、紫气、中原、居庸、碣石之类，不顾本题应否，强以窜入，专愚聋瞽，自以为前无古人。小儿效颦，引为同调。南北传染，终作疠风，诗道几绝。其语盖为王、李而发。学谟与王世贞里闬相近，而立论如此，颇不为习俗所染。然诗多懦响，终不能副所言也。

##### 《徐氏海隅集》四十卷（浙江孙仰曾家藏本）

> 	明徐学谟撰。《明史艺文志》载，《学谟文集》四十三卷，《千顷堂书目》亦载，《学谟海隅集》四十三卷。此本仅四十卷，前无序、目，盖奸黠书贾，以残阙之本，割去序、目，冒为完书也。开卷即列《宝殿》、《主芝》诸颂，盖当时风气类然。至其书《易名始末》一篇，与世传学谟初名学诗，以其时有上虞徐学诗疏劾严嵩，惧以同名罹祸，故改名学谟者，说又不同。盖莫得而详焉。

##### 《归有园稿》二十九卷（江苏巡抚采进本）

> 	明徐学谟撰。是集文二十二卷，诗七卷，乃其归田后所作。学谟尝谓昔人有云：近世士大夫以官为家，罢则无所於归。故自早岁罢荆州守，即构一园，名曰“归有”，因以名其诗文。中多酬应之笔，其杂著《中麈谐》、《镜戒》二卷，尤未免失之於俚。

##### 《留馀堂集》四卷（浙江巡抚采进本）

> 	明潘季驯撰。季驯平生功业，著於治河，所作《河防一览》，已著录，是集诗一卷，文三卷，皆不见所长。《千顷堂书目》作五卷，或尚佚一卷欤？

##### 《李温陵集》二十卷（江苏周厚堉家藏本）

> 	明李贽撰。贽有《九正易因》，已著录。是集一卷至十三卷，为答书、杂述，即《焚书》也。十四卷至十七卷为《读史》，即摘录《藏书》史论也。十八、十九二卷，为《道原录》，即《说书》也。第二十卷则以所为之诗终焉。前有《自序》，盖因刻《说书》而并摘《焚书》、《藏书》，合为此集也。贽非圣无法，敢为异论，虽以妖言逮治，惧而自刭。而焦竑等盛相推重，颇荧众听，遂使乡塾陋儒，翕然尊信，至今为人心风俗之害。故其人可诛，其书可毁，而仍存其目，以明正其为名教之罪人，诬民之邪说，庶无识之士，不至怵於虚名，而受其簧鼓，是亦彰瘅之义也。

##### 《周禹川集》五卷（直隶总督采进本）

> 	明周大章撰。大章字章之，号禹川，吴江人，嘉靖壬子举人，官至瑞安县知县。是编为《文艺集》二卷，皆所作杂文；《御倭武略》三卷，前二卷载《防倭方略》，后一卷附录投赠诗文。嘉靖中，江以南屡被倭寇，大章以书生佐守吏，调兵食，所至克捷，乡里实受其利。然生平本不以文章名，其《御倭武略》中，多载公移、札付之类，尤为丛杂。

##### 《羽王先生集略》（无卷数，两江总督采进本）

> 	明张鸣凤撰。鸣凤有《桂故》，已著录。是集为僧超拨所刻，超拨即鸣凤之孙也。自称家遗镌集七种，值兵火幸存，因从全稿内录其十分之二，付之剞劂。

> 	然《桂故》等三书，亦在其内。惟诗文集及《漕书八论》，世无别行之本，而超拨删削无识，往往去其菁华，搴其萧艾，已非复鸣凤之旧矣。

##### 《子相文选》五卷（江西巡抚采进本）

> 	明宗臣撰。臣有《宗子相集》，已著录。是编止诗一卷，文四卷，为郑二阳所选评，姜承宗、姜缵宗所编辑，於集外别行者也。

##### 《九愚山房诗集》十三卷（山西巡抚采进本）

> 	明何东序撰。东序字崇教，号肖山，猗氏人。嘉靖癸丑进士，官至右佥都御史，巡抚延绥。其诗未能入格，而尤喜作古乐府，凡郭茂倩乐府诗集古题，拟之几遍，甚至郊庙乐章，亦仿为之。然唐人已不能拟汉、魏，而东序欲为唐人所不能，不亦难乎？

##### 《惺堂文集》十四卷（江西巡抚采进本）

> 	明史桂芳撰。桂芳字景实，号惺堂，鄱阳人。嘉靖癸丑进士，官至两浙盐运使。桂芳与罗汝芳、耿定向讲学，其语录称，诵陈献章“未分无极源头在，谁画先天样子来？碧玉楼中闲隐几，十千川绕又山回”之句，谓数十年不似今夕了悟，其宗旨可见。而文章颇朴实，不为虚渺之谈。集末附《书经补说》三卷，多与先儒立异。其谓周武王无封箕子事，说亦甚辩。然史传炳然，古无异论，安可悬断其诬也？

##### 《曹太史含斋集》十六卷（浙江孙仰曾家藏本）

> 	明曹大章撰。大章字一呈，号含斋，金坛人。嘉靖癸丑进士，官翰林院编修，以废疾罢。是集凡文十三卷，诗三卷，多庆祝哀輓之篇，应试策论，亦悉载焉。

##### 《姜凤阿文集》三十八卷（江西巡抚采进本）

> 	明姜宝撰。宝有《周易传义补疑》，已著录。是集分十稿：《初稿》一卷，《中秘稿》一卷，《读礼稿》一卷，《史馆稿》三卷，《西川稿》二卷，《周南稿》二卷，《八闽稿》二卷，《银台稿》二卷，《南雍稿》二卷，《家居稿》十一卷，《留部稿》十一卷。宝少从学於唐顺之，其行文步骤开阖，颇得力於师说，而学力根柢不及顺之之深厚，故论明代之文者，不及焉。王世贞《序》谓：弘、正而后，士大夫祢檀、左而晜先秦，及其流弊而为似龙，出之无所自，施之无所当，六季之习，巧者猴棘端，侈者绣土木。而极推宝之学，为能深造自得。盖世贞晚年亦深厌字剽句窃之病，而折服於归有光诸人，故其说如此也。

##### 《虚籁集》十四卷（湖南巡抚采进本）

> 	明刘尧诲撰。尧诲号凝斋，临武人。嘉靖癸丑进士，官至南京兵部尚书。是集为其六世孙心忠所编，凡文九卷，诗五卷，词三首、偈四首，共为一卷。其《论性》、《论格物》，颇拾姚江绪馀；“书启”、“序记”中，皆赠答应酬之作，标题多称：父母、郡祖、都台、乃堂之类，亦颇嫌太质。

##### 《绿波楼诗集》十四卷（河南巡抚采进本）

> 	明张九一撰。九一字助甫，号周田，新蔡人。嘉靖癸丑进士，官至右佥都御史，巡抚宁夏。《明史文苑传》附见《王世贞传》中。世贞诗亦谓吾党有“三甫”，盖余曰德字德甫，张佳允字肖甫，与九一字助甫，为“三甫”也。（案此与四甫之说不同，盖作诗之时，魏裳犹未入社也。）论者，谓其诗高华雄爽，振宕不羁。於七子齐盟，风气雷同之时，自称拔俗。然今观其集，实未能於七子之外，别开门径。盖九一服膺王世贞，曾因世贞父忬故，触忤严嵩，遭迁谪而不悔，即其生平规橅可知矣。九一官湖广参议时，尝构绿波楼，后遂以名其集。

> 	旧版已毁，此本国朝康熙中，新蔡知县吕民服所重鋟也。

##### 《学孔精言舍汇稿》十二卷（两江总督采进本）

> 	明孙应鼇撰。应鼇有《淮海易谈》，已著录。《明史艺文志》载，《应鼇汇稿》十六卷。此本十二卷，前有万历己卯刘伯燮《序》，言集首奏疏，终於古风、绝、律。今第十二卷止於五言律诗，而绝句、七言律诗皆阙，知非足本矣。

##### 《百可亭摘稿》九卷（浙江巡抚采进本）

> 	明庞尚鹏撰。尚鹏字少南，南海人。嘉靖癸丑进士，官至副都御史，巡抚福建。天启初，追谥惠敏，事迹具《明史》本传。是集：奏疏四卷，杂文三卷，诗二卷，凡分三编。《千顷堂书目》作三卷，盖仅据其杂文一种也。诗文皆朴实，惟奏议颇为明畅，其《与张居正小简》尤切直，居正复书附焉。盖论万历四年九月居正夺情事也。史称居正深衔之，嗾吏科给事中陈三谟“以给由岁月有误”劾之，遂罢去。家居四年而卒云。

##### 《石泉山房集》十卷（江西巡抚采进本）

> 	明郭汝霖撰。汝霖字时望，号一厓，永丰人。嘉靖癸丑进士，官至南京太常寺卿。汝霖从邹守益、欧阳德诸人讲学，故其议论与罗汝芳一派相近。古诗颇规模陈子昂、李白诸人，得其形似，近体则又次焉。

##### 《李子田文集》四卷（两江总督采进本）

> 	明李蓘撰。蓘有《黄谷琐谈》，已著录。所选《宋元艺圃集》，颇有别裁，而文章沿历城、太仓之派，未能自辟门庭。其持论务合儒、释为一，遂并孟子而非之。如曰：“孟子非排告子也，排告子而自异於孔氏诸圣人也；诸儒非尊孟氏也，尊孟氏而自别於孔氏诸圣人也。”可云大缪。

##### 《近溪子文集》五卷（江苏巡抚采进本）

> 	明罗汝芳撰。汝芳有《孝经宗旨》，已著录。其学出於颜钧，承姚江之末流，而极於泛滥。故其说放诞自如，敢为高论。著述最易成编，多至四五十种，即其集亦非一刻。有《近溪子集》，其门人杜应奎编；有《近溪子全集》，其孙怀祖刊；有《批点近溪子集》，耿定向所编；有《批点近溪子续集》，杨起元所编；有《明德公文集》、《近溪先生诗集》、《近溪子附集》、《近溪子外编》，有《从姑山集》、《续集》，并其孙怀智所编；有《明德诗集》，其门人左宗郢刊。

> 	今多散佚。此集则其曾孙万先所刊也。

##### 《愧非集》十四卷（山东巡抚采进本）

> 	明马攀龙撰。攀龙字冲霄，号“愧非子”，阳信人。嘉靖乙卯举人，官礼部主事。是编凡《谈略》四卷，《乾坤逆旅集》一卷，《漫稿》一卷，《游涉稿》一卷，《游林稿》一卷，《邯郸学步集》四卷，《忙忙亭稿》二卷。《明诗综》称其博学雄才，著述甚富，惜年不称寿。今以集考之，攀龙为学官时，有院试诗云：“五十老文学，低头窃自羞。”自注云：余赴试许州，自伤老大，犹滞学博云云。其后迁邯郸令，转京邑，入为主事，有《早春入朝》诗句云：“书生庆际遇，白首得为郎。”又《长安除夕》，有“为客已三载，壮志灰颓龄”等句。则年不称寿之说非也。《谈略》所引，多小说俚语。诗用《洪武正韵》，又与《诗馀杂编》，亦乖体例。

##### 《震堂集》六卷（江苏巡抚采进本）

> 	明王养端撰。养端字茂成，遂昌人，嘉靖乙卯举人。是集为其乡人何钅堂所删定，而遂昌知县池明刻之。其时王、李并驰，海内响应，故养端所作，亦沿二家之波。大都一字一句必似古人，而意趣则罕所自得。冠以拟古乐府一卷，望其标目，古色斑然，核其文章，乃多无取。如《李延年歌》、《汉武帝李夫人歌》，皆偶尔神来，遂成绝调，即作者亦不能再为，而皆衍为长篇，味如嚼蜡；《焦仲卿妻诗》、《木兰诗》，正以委曲琐屑入妙，而缩为数句，又似断鹤；至於乐府诸篇，古词仅在，如曰摹其音节，则无诏伶人，事谢丝管，刘勰言之矣。非夔非旷，谁能於千百年后得其律吕？如曰阐其意义，则标名既每难详，词句尤多讹阙。

> 	吴兢所解，已多在影响之间，今安得知其本旨？《钓竿》、《朱鹭》之类，尚可缘题成文，至《东光》、《翁离》诸篇，题既不明，词又不解。一概描摹不已，实不知何所见而云然矣。

##### 《潜学稿》十二卷（湖北巡抚采进本）

> 	明邓元锡撰。元锡有《三礼绎》，已著录。此其所作杂文及语录也。其语录力辟心学，在当时尚为笃实，文章则颇为朴僿，未足擅长。

##### 《耿天台文集》二十卷（湖北巡抚采进本）

> 	明耿定向撰。定向有《硕辅宝鉴要览》，已著录。是集为其门人刘元卿所编。

> 	凡“诗赋”一卷，“杂文”十九卷。末一卷为“时艺”，盖用《宋文鉴》收张才叔经义例也。定向之学，归宿在王守仁。故集中第十三卷以薛瑄诸人为列传，而以守仁为世家。此盖阴用《史记孔子世家》之例，不但以守仁封新建伯也。黄宗羲《明儒学案》，列之泰州王艮派下。摘其与张居正论赵用贤、吴中行等书，以为虽欲少杀其祸，亦近於诵六艺以文奸言；又摘其《劾御史王藩臣疏》，以为钳制言官。考《与居正书》在第六卷中，核其词意，盖求宽言者之罚，不得不先解居正之怒；求解其怒，不得不先顺其意，而使之喜，於是借伊尹之任，以献谀颂，遂为天下口实。（案《明史》定向本传，称居正夺情，定向贻书友人誉为伊尹，而贬言者，时议訾之，盖偶未检此集，误以与居正为与友人，谨附识於此。）

> 	《纠王藩臣疏》，今在第二卷中，大旨愠藩臣劾巡抚周继，未以揭帖送都御史，使藩臣所劾不实，定向纠其妄奏可也。乃因遗误送揭，阅一月之后，始纠其不实。

> 	此争私愤，非争公论矣。顾允成作《客问》以诘定向，定向不能答，厥有由欤。

> 	大抵定向之学，兼讲作用，观其全集，大略可知。宗羲所论，虽责备贤者之言，要不可谓之无因。

##### 《济美堂集》八卷（福建巡抚采进本）

> 	明吴文华撰。文华有《粤西疏稿》，已著录。是集凡诗文四卷，颇沿台阁旧体。后四卷即《粤西奏议》及《留都奏议》，其初别本各行，后又编入集中也。

##### 《屏居集》八卷、《浪游集》六卷、《耕馀集》八卷（江苏巡抚采进本）

> 	明姚汝循撰。汝循字叙卿，江宁人。嘉靖丙辰进士，官至大名府知府，终於嘉州知州。汝循自大名罢官归田，著《屏居集》；及嘉州罢后，历游燕、赵、楚、蜀间，著《浪游集》；晚年退耕秦淮，著《耕馀集》。王穉登序其《耕馀集》，谓其冲若陶、韦，然陶、韦不在其貌也。

##### 《济美堂集》六卷（浙江巡抚采进本）

> 	明陈瓒撰。案：世宗时有两陈瓒：其一献县人，嘉靖丁未进士，官至南京吏部尚书，即尝为杨继盛奏请恤典者；此陈瓒字廷祼，常熟人，嘉靖丙辰进士。官至刑部左侍郎，谥庄靖，事迹附见《明史魏时亮传》。是编首列疏一卷，词颇伉直，馀多酬应之文，六卷之末，附诗二十八首、词一首，亦非所长。

##### 《兰晖堂集》四卷（浙江汪汝瑮家藏本）

> 	明屠应埈撰。应埈字文升，刑部尚书勋之子。嘉靖丙辰进士，官至左春坊左谕德。《明史文苑传》附载《王慎中传》中。应埈为文，善比事属辞，诗法汎滥诸家，时有独造，一时名出其父右。然牵於华藻，蕴蓄未深。是编凡诗二卷，文二卷，与其父集本别行，后其曾孙绳德等，又取勋所著《太和堂集》，与是集合刻，名曰《屠氏家藏二集》云。

##### 《怡云堂集》十卷（江西巡抚采进本）

> 	明蔡国珍撰。国珍字汝聘，奉新人。嘉靖丙辰进士，官至吏部尚书，谥恭靖。

> 	事迹具《明史》本传。是集，乃其从曾孙尚才所编，凡诗四卷，文六卷，诗皆近体，尚才《序》谓：从败簏中得其归田后所作诗一帙，分类编次，盖非全稿也。

### 四后附其子若孙之诗；卷五、卷六，乃国珍所作奏疏、序记诸文；又卷七、卷八，附以敕命、墓表、及寿文、祭文；卷九又为国珍所作书启、小词；卷十又附刻他人书启，编次殊为无绪。且诗实四卷，而《序》云二卷，尤为不检矣。

##### 《心泉集》二十五卷（浙江孙仰曾家藏本）

> 	明何源撰。源字仲深，号心泉，江西广昌人。嘉靖己未进士，官至刑部左侍郎，谥靖惠。源官吏部文选司主事时，张居正以亲故托之，拒弗应，缘是引疾归。

> 	及为南京吏部侍郎，京察黜陟公允，为海瑞所称，以为士人致身报主当如是。后卒於官，贫几不能殓，盖以气节自负者。是集为其子孔贤、孔宾所编，凡文二十二卷，诗赋、歌词三卷。大抵非公牍即应酬之作。然源之足以不朽者，固不在此也。

##### 《张浒东集》十四卷（河南巡抚采进本）

> 	明张卤撰。卤字召和，号浒东，仪封人。嘉靖己未进士，官至右副都御史，巡抚保定。以忤张居正、冯保，左迁南京太常寺卿，旋乞休归，终於家。是集凡诗六卷，文八卷，初刻於天启五年，为其子永忠及门人王安仁所订定。版久毁，此本为其后人重刊。其中如《庆成宴》、《代巡》、《赠别》诸作，本五言长律，而杂之古体中；《题鹿鸣宴图》，本七言古诗，而列之词内。编次颇为舛误。且考卤在谏垣时，陈奏颇为侃直，其后三领节钺，能歼叛卒，修边备，与中朝权贵相抗，多有政绩可纪；而集中章疏，乃无一篇，意者尚别有奏议，自为一集乎？

##### 《华阳洞稿》二十二卷（两江总督采进本）

> 	明张祥鸢撰。祥鸢字道卿，别号虚斋，金坛人。嘉靖己未进士，官至云南府知府。是编文十三卷，诗九卷。祥鸢多与嘉靖七子相往还，而诗能不涉其窠臼，然所造则尚未深也。

##### 《王奉常集》六十九卷（江苏周厚堉家藏本）

> 	明王世懋撰。世懋有《却金传》，已著录。是集赋、诗、词十五卷，文五十四卷，第五十二卷曰《澹思子》，第五十三卷曰《艺圃撷馀》，第五十四卷曰《经子臆解》、《易爻解》，皆所作杂说、笔记，附编集内者也。世懋名亚於其兄世贞，而澹於声气，持论较世贞为谨严。厥后《艺苑卮言》为世口实，而《艺圃撷馀》，论者乃无异议，高明、沉潜之别也。但天姿学力，皆不及世贞，故所作未能相抗耳，朱彝尊《静志居诗话》云：敬美才虽不逮哲昆，习气犹未陷溺，斯持平之论也。

##### 《关洛记游稿》二卷（两淮盐政采进本）

> 	明王世懋撰。是集乃万历辛巳，世懋官陕西提学副使，旋以昙阳子事，为台谏所弹，乃移疾自洛阳东归时作。上卷游记三篇，下卷诗七十七首。屠隆为之《序》，亦全作二氏支离语，盖一时士大夫习气如斯也。

##### 《赐闲堂集》四十卷（两淮盐政采进本）

> 	明申时行撰。时行有《书经讲义会编》，已著录。是集赋、诗共六卷，文及杂著共三十四卷，其相业无咎无誉，诗文亦如其为人。

##### 《王文肃集》五十二卷、《附录》二卷（检讨萧芝家藏本）

> 	明王锡爵撰。锡爵有《王文肃奏草》，已著录。是集为其孙时敏所编，凡杂文十二卷，书十八卷，奏疏二十二卷，附载《荣哀录》一卷，志状碑传一卷，前有申时行《序》，然时行乃序其奏疏，非序其全集，时敏刊刻之时，取以冠编耳。

> 	时敏《跋》称：汇集文稿，不能十之五六，诗稿经年广搜，未能成帙，又称：入阁以后参军代笔，奉有先命，不敢混入云。

##### 《观我堂摘稿》十二卷（安徽巡抚采进本）

> 	明李材撰。材有《李见罗书》，已著录。其学出於姚江，而稍变其说。遂开止修一派，与良知一派并传。然制行颇率意自恣，官巡抚时，毁参将署为书院，致激兵变。后云南巡按御史劾其破蛮冒功，逮问坐系十馀年，谪戍福建，乃仍用巡抚仪从以往，为当时所怪。黄宗羲《明儒学案》谓：其以师道自任，不因患难而改，不知者谓其不忘开府门面，则失之。然师道尊严，岂在鼓吹张盖？宗羲以姚江一派门户相同，从而为之曲说耳。是集凡《大学古本义》一卷，《书问》十卷，《杂著》一卷，皆其讲学之文也。

##### 《敬和堂集》八卷（浙江巡抚采进本）

> 	明许孚远撰。孚远字孟中，德清人，嘉靖壬戌进士，官至兵部左侍郎。事迹具《明史儒林传》。孚远之学虽出於唐枢，然史称其笃信良知，而恶夫援良知以入佛者。故与罗汝芳、杨起元、周汝登龂龂相争，在姚江末派之中，最为笃实。

> 	冯从吾、刘宗周、丁元荐传其所学，皆能有所树立。是集前，有叶向高《序》，盖万历甲午，孚远为福建巡抚时所刊，每卷之首尚空其次第，未镌以版心号数，计之凡序一卷，记一卷，杂著一卷，书一卷，疏二卷，公移二卷云。

##### 《卫阳集》十四卷（直隶总督采进本）

> 	明周世选撰。世选字文贤，故城人。嘉靖壬戌进士，官至南京兵部尚书。是集以卫阳为名，盖故城在卫河之阳，世选以自号，因以名集也。世选以风节著，文章非所留意，然集中章奏，如《谏穆宗驰马於禁掖》、《神宗讲武於宫中》，皆不知明之积弱，由於朝廷之宴安，朝廷之宴安，由於诸帝之不知兵事，持论殊为迂阔。又姚希孟《序》谓：大学士高拱构祸华亭，将引世选效指臂，弗应，遂被逐去。复引其祭拱文中隐显参商语，以证之。然世选出拱之门，不受指嗾，具见特立之操。乃拱既卒，而必特彰其事於祭文，是又不如置之不辨之，为厚矣。

##### 《海亭集》四卷（福建巡抚采进本）

> 	明郑普撰。普字汝德，海亭其号也，南安人。嘉靖壬戌进士，官至云南府知府。是集文三卷，皆应酬之作，诗一卷，仅二十馀首，亦殊寥寥。据王慎中所作《墓志》，谓普精於经学，观集中《复林次崖二书》，亦凭虚理断之学，非元元本本之学也。

##### 《覆瓿草》六卷（浙江汪汝瑮家藏本）

> 	明林烴撰。烴字贞耀，闽县人。嘉靖壬戌进士，官至南京工部尚书。事迹附见《明史林瀚传》。集首有王穉登《序》，言烴官未逾藩镇，既告归，几二十年，乃以荐为太仆，俄复请归。与史不合。盖史举其所终之官，穉登所称则其刻集时官也。穉登《序》极论七子末流之弊，而独称烴诗为有道之言，然是集为胡应麟所编，应麟故依附七子者，集中所录，大抵旧调居多，新意殊少，仍七子之支派而已。

##### 《逍遥园集》二十卷（江苏周厚堉家藏本）

> 	明穆文熙撰。文熙有《七雄策纂》，已著录。是集为南师仲所编。凡诗十卷，文十卷。《明史艺文志》作《逍遥园集》十卷，疑刊本误脱“二”字也。

##### 《处实堂集》八卷（江苏周厚堉家藏本）

> 	明张凤翼撰。凤翼有《梦占类考》，已著录。是编诗四卷，文三卷，末一卷曰《谈辂》，则其笔记也。凤翼才气亚於其弟献翼，故不似献翼之狂诞，而词采亦复少逊。生平好填词，集中多论传奇之语。《千顷堂书目》载：凤翼《处实堂前集》十二卷，《后集》六卷，与此本皆不符，未喻其故。

##### 《文起堂集》十卷（两淮马裕家藏本）

> 	明张献翼撰。献翼有《读易纪闻》，已著录。是集凡赋一卷，诗六卷，杂文三卷。其诗文多参以俳偶，盖献翼虽颇与李攀龙笔札往还，而与皇甫涍尤契，故学其含咀魏、晋，而未能成家云。

##### 《纨绮集》一卷（安徽巡抚采进本）

> 	明张献翼撰。乃自录其早岁所作，於《文起堂集》外，别行者也。

##### 《狎鸥子摘稿》一卷（江苏巡抚采进本）

> 	明吴崇节撰。崇节有《古史要评》，已著录。此其为武冈知县罢归后，所为文也。前有《狎鸥亭赋》及《霞塘八景》绝句，后则杂文，寥寥仅十数篇，皆词意浅薄。中有《悟蘧生传》，详其词意，乃崇节自谓，而其《狎鸥亭赋》又自称“豫石子”，随地易号，殆仿元结之例欤？

##### 《鲁望集》十二卷（两淮马裕家藏本）

> 	明袁尊尼撰。尊尼字鲁望，吴县人，佥事袠之子。嘉靖乙丑进士，官至山东提学副使。是集纯为七子之体，故王世贞《序》极称之。

##### 《天池草》二十六卷（编修吴典家藏本）

> 	明王宏诲撰。宏诲字绍传，琼州安定人，嘉靖乙丑进士，官至南京礼部尚书。

> 	宏诲初释褐时，值海瑞廷杖下诏狱，力调护之。张居正当国，又尝作《火树篇》、《春雪歌》以讽，为居正所衔，盖亦介特之士也。是集，文二十卷，诗六卷，集首载谕祭文及本传，犹古人附录之例。又载其三世诰命，已为破格。至以万历己丑，宏诲为会试副总裁，遂并载是科题名录，则从来编别集者，无此变体矣。

##### 《谢山存稿》十卷（江苏巡抚采进本）

> 	明陈吾德撰。吾德字有斋，广东新会人。嘉靖乙丑进士，官至浙江按察司佥事。吾德传陈献章之学，居官忤张居正，屡遭贬谪，其气节亦铮铮者，诗文则直述胸臆而已。

##### 《震川文集初本》三十二卷（安徽巡抚采进本）

> 	明归有光撰。有光有《易经渊旨》，已著录。是编为其子子祐、子宁所辑。

> 	前有万历三年周诗《序》，所谓昆山本者是也。其中漏略尚多，故其曾孙庄又裒辑为四十卷，而有光之文始全。相传子宁改窜父书，有光见梦於贾人童姓，其事虽不足信，而字句之讹舛，诚有如庄所指摘者。末载行述一篇，子祐所作，又序略一篇，子宁所作也。

##### 《二酉园诗集》十二卷、《文集》十四卷、《续集》二十三卷（湖北巡抚采进本）

> 	明陈文烛撰。文烛字玉叔，沔阳人。嘉靖乙丑进士，官至南京大理寺卿。其诗分八集：曰《汉阴诗》、曰《廷中诗》、曰《淮上诗》、曰《嵩和诗》、曰《西蜀诗》、曰《东岱诗》、曰《金焦诗》、曰《黄蓬诗》。陈思育、王乔桂、皇甫汸、袁福徵、黄省曾、沈明臣、李先芳、孙斯亿、任瀚、高启愚、熊敦朴、陈宗虞、曾可耕、吴国伦、方沆、黄一正、李维桢、屠隆、周光镐，十九人“序”之。文曰《五岳山人前集》、《五岳山人后集》，王世贞、归有光、汪道昆、茅坤“序”之，后总编为《二酉园文集》，道昆、世贞又“序”之。《续集》则文烛身后，其孙之蘧所辑。皆文无诗，亦无当时名士“序”。惟之蘧自“序”之，又与文烛之婿龙膺各为一“跋”而已。斯亦生死之际，交游盛衰之验，而文坛标榜，其不足尽据可知矣。

##### 《杨端洁集》（无卷数，江西巡抚采进本）

> 	明杨时乔撰。时乔有《周易古今文全书》，已著录。是集为其子圣践所编。

> 	江右之学，惟时乔一本程、朱，故集中《大学》、《周易》诸“序”，及孔、朱二像“碑”，皆力辟心学之误云。

##### 《洪洲类稿》四卷（浙江汪启淑家藏本）

> 	明王圻撰。圻有《东吴水利考》，已著录。是集，凡诗一卷，文三卷，乃其提学湖广时所自编，其孙谟又为重刻。圻所著述，如《续文献通考》、《三才图会》、《稗史类编》诸书，皆篇帙浩繁，动至一二百卷，虽庞杂割裂，利钝互陈，其采辑编排，用力亦云勤笃。计其平日，殆无时不考古研今；其於诗文，殆以馀事视之，故寥寥如此，存而不论可矣。

##### 《宝善堂稿》二卷（两淮盐政采进本）

> 	旧本题庆成王宗川撰，不著其名。考《明史》晋王第四子济炫封庆成王，其子孙袭封者，无宗川之名。集中孔天允《序》，称王纂世十叶，赵讷《跋》亦云：王祖考安穆王，以世次推之，宗川盖即荣懿王慎锺之号。穆文熙《诗话》称荣懿王以贤孝称，器质敦厚，诗亦有体裁，足相证也。然《明诗综》载，有慎锺《夏日登万佛楼次朱使君韵》诗一首，而此集中不载，则又未详其故矣。

##### 《山居集》八卷（浙江范懋柱家天一阁藏本）

> 	明栗应宏撰。应宏字道甫，长子人。嘉靖中举人，屡试不第，耕读太行山中。

> 	祥符高叔嗣谢病归，应宏往与订交，叔嗣作《紫团山人歌》赠之，是集即叔嗣所“序”也。集中惟五言近体，颇有隐秀之致，馀体则自郐无讥。《千顷堂书目》载是集，作六卷，疑字之误。又载有《太行集》十六卷，今未见传本。

##### 《吾野漫笔》十三卷（浙江巡抚采进本）

> 	明许炯撰。炯字吾野，新会人，嘉靖中举人。是集凡文七卷，诗六卷。前有《自序》，谓少时不慧，从群儿骑竹马，粘蜻蜓，捕鸟雀为戏。未几病痁忽剧，梦一父老出袖中书授之，俄坠而觉，自是遂能把笔作诗。其一卷首篇《述戒》，称有“通元先生过而诲之”云云。盖才高而无所师法者，故其漫书各篇内，谓范仲淹、扬雄之流也，胥於僣矣；苏洵、荀卿之流也，邻於诈矣。又谓苏洵《辨奸》，訾王安石也，吾以为洵亦安石之徒云云。皆率意一往，不复絜以规矩者也。

##### 《俞仲蔚集》二十四卷（浙江汪汝瑮家藏本）

> 	明俞允文撰。允文初名允执，仲蔚其字也，昆山人，嘉靖中诸生。年四十即弃去举子业，一意为诗。《明史文苑传》附载《王穉登传》中。允文与王世贞善，故与卢柟、李先芳、吴维岳、区大任、世贞目为广五子，然允文论诗，乃深不满李攀龙，特才地差弱，终不能与之抗衡耳。大抵广五子中，柟最挺出，大任次之，先芳、维岳及允文又其次也。

##### 《天隐子遗稿》十七卷（浙江巡抚采进本）

> 	明严果撰。果字毅之，震泽人，嘉靖时布衣。是集，诗七卷，文十卷。首有王思任《序》云：弇州盱衡海内，才子俱上贽贡，所不能致者，会稽徐文长、临川汤若士，其乡则严毅之。可谓卓然自立之士。然其诗文则尚非徐渭、汤显祖匹也。

##### 《汪山人集》十八卷（浙江孙仰曾家藏本）

> 	明汪少廉撰。少廉字古矜，休宁人，嘉靖中布衣。其集第一卷为赋，二卷至十六卷为诗，末二卷为杂文。诗於分体中又各分类，名目繁细，每类中又注编年於其下，丛碎弥甚，所作音节高伉，而神理不具，往往失之蹈袭。其《边愤》一诗，朱彝尊《明诗综》独取之，然究不出少陵《诸将》蹊径也。

##### 《大鄣山人集》五十三卷（安徽巡抚采进本）

> 	明吴子玉撰。子玉字瑞穀，休宁人，嘉靖中贡生。其文规橅李攀龙，集中分体二十，皆以某部为题，其《叙事》、《志略》、《说谱》等目，并出臆造。

##### 《何翰林集》二十二卷（两淮盐政采进本）

> 	明何良俊撰。良俊有《四友斋丛说》，已著录。是集乃其诗文、杂著，并语林之《小序》亦载焉。朱彝尊《明诗综》载，其有《清森阁集》。《千顷堂书目》载，良俊《清森阁集》无卷数，又载其《柘湖集》二十八卷。据集首莫如忠《序》，称是集二十八卷，盖即所谓《柘湖集》者。此本仅二十二卷，目录亦复残阙，则已非完书矣。良俊在当时，颇有文名，所作纵横跌宕，亦时有六朝遗意，而落笔微伤太快，殆亦才人轻脱之习欤。

##### 《芸晖馆稿》十四卷（浙江巡抚采进本）

> 	明茅翁积撰。翁积字穉延，归安人，副使坤之子也。豪荡不羁，以任侠自负，故所作多文酒宴会之词。是集凡诗十卷，文二卷，乐府二卷，而以“行状”、“墓志铭”、“小传”，附其后。

##### 《兔园草》六卷（江苏巡抚采进本）

> 	明曹乾学撰。乾学字叔骥，太仓人。与王世贞为姻家，又与赵宧光辈友善，故集中多游览酬赠之作，其诗不尽落娄东窠臼。然边幅窘束，则才地限之也。

##### 《黄说仲诗草》十八卷（浙江孙仰曾家藏本）

> 	明黄惟楫撰。惟楫字说仲，天台人。其诗多与王世贞、区大任等唱酬之作，盖亦沿七子之流波者。

##### 《被褐先生稿》十七卷（江苏巡抚采进本）

> 	明华善述撰。善述字仲达，无锡人。是集惟末一卷为杂文，馀卷皆诗也。王世贞为作《序》云：其诗或并比兴而忘之，大概不可为典要。是深不满之矣。

##### 《童子鸣集》六卷（浙江汪汝瑮家藏本）

> 	明童佩撰。佩字子鸣，龙游人。世为书贾，佩独以诗文游公卿间，尝受业於归有光，其殁也，王世贞为作“传”，王穉登为作“墓志”，盖亦宋陈起之流也。诗格清越，不失古音，而时有累句。如《读李博士集》：“绕屋梅花然”句，盖用沈约“诗山樱红欲然”语，以之品梅殊不类。又如《观魏知古告身歌》：“高斋试展竹满墙”句，上四字下三字，邈不相贯。他如“囊琴挟水流，客鬓带山苍”之类，皆失之纤巧。“公牍无盈案，私钱不入囊”之类，皆失之拙俚。

> 	“川原呈伎俩”之类，尤失之儇佻。旧《序》称，其闭户属草，必屡易而后出，出则使人弹射其疵，往往未惬，并其稿削之，不留一字，殊不尽然也。

##### 《松韵堂集》十二卷（浙江孙仰曾家藏本）

> 	明孙七政撰。七政字齐之，常熟人。与王世贞诸人游，故诗亦类七子之体，而字句时伤於笨滞。

##### 《王世周集》二十卷（江苏巡抚采进本）

> 	明王伯稠撰。伯稠字世周，昆山人。是集，卷首有王世贞兄弟《序》，颇相推许。然考其所作，似过於标榜。

##### 《壮游编》三卷（浙江巡抚采进本）

> 	明王叔承撰。叔承初名光允，以字行，更字承父，晚更字子幻，自号昆仑山人，吴江人。《明史文苑传》附载《王穉登传》中。叔承早弃举子业、纵游齐、鲁、燕、赵，又入闽、入楚。其在邺下，郑若庸荐之赵康王。叔承以王无下士实意，赋诗以行。有“壮心欲别逢知已，羞向侯门待晚餐”之句。又客大学士李春芳家，亦以使酒偃蹇谢去。史称其与王锡爵为布衣交，锡爵再召时，有《建三王并封议》者，叔承遗书数千言，谓当引大义以去就争，不当依违两端负主恩，辜物望。盖其气节怀抱，亦非当时山人墨客以诗句为市者比。最后从顾养谦於塞上，无所成就而归，乃不复出。此集即其初入都时作也。

##### 《吴越游》八卷（浙江孙仰曾家藏本）

> 	明王叔承撰。是集前六卷为诗，无锡陈以忠所刻，后二卷为杂文，乌程范应期所刻。《千顷堂书目》作十卷，与此本不合，或字误欤？

##### 《涉江诗选》七卷（浙江孙仰曾家藏本）

> 	明潘之恒撰。之恒有《黄海》，已著录。之恒初以文词受知於汪道昆、王世贞，既而赴公车不得志，渡江历浔阳、武昌，从公安袁宏道兄弟游。宏道称其出汪、王之门，而能不入其蹊径。然当时论者又谓之恒依傍汪、王，终不能有所解驳。宏道徒以其论与己合而收之，迹其生平，盖始终随人作计者也。集本二十卷，宏道删定为此本。凡甲、乙集各三卷，丙集一卷。

##### 《翏翏集》四十卷（浙江孙仰曾家藏本）

> 	明俞安期撰。安期有《唐类函》，已著录。是集骚一卷，赋二卷，诗三十七卷，杂文一卷。安期之名，本由依附七子而成，故诗亦不出其流派。朱彝尊《静志居诗话》，称其赋景有馀，言情不足，如观翦采花，青红碧绿，非不烂然，即而视之，总与根株不相符。可谓定评矣。

##### 《江山人集》七卷（浙江汪汝瑮家藏本）

> 	明江瓘撰。瓘有《名医类案》，已著录。是集凡诗五卷，文二卷，汪道昆为作“传”，称其少补诸生，以病谢举子业，专事吟咏。故其诗较胜於文，特稍嫌薄弱。别有《武夷游稿》、《游金陵诗》二集，今皆未见。独此集之末，附存其原“序”二篇而已。

##### 《尚元草》八卷、《咏物诗》二卷（浙江巡抚采进本）

> 	明姚兖撰。兖字叔信，号元岳，秀水人。何三畏为作小传，称其少以事系狱，与诗僧同羁，因得其诗法，盖其派出自山林，故所作终无俗气。王穉登《序》，称其诗清真古淡，不事藻缋，犹春岫孤霞，寒林片月。则稍过其实矣。

##### 《少岳集》四卷（浙江巡抚采进本）

> 	明项元淇撰。元淇字子瞻，秀水人。以赀为光禄寺署丞。是集乃其弟元汴所刊。凡元汴与元淇唱和诸作，亦附入焉；近体颇妥適，古体则力不逮矣。

##### 《蛣蜣集》八卷（两淮盐政采进本）

> 	明郑若庸撰。若庸有《类隽》，已著录。“蛣蜣生”其所自号，因以名集。

> 	凡文七卷，诗一卷。其诗与谢榛齐名，然材力逊榛之富健，文又其馀事矣。

##### 《北游漫稿》二卷（两江总督采进本）

> 	明郑若庸撰。是集为歙人汪良迪所辑。前有王锡爵《序》，称山人今年已八十，违赵而居清源，又已数年。故今集中，清源之诗不一而足，乃其晚年作也。

> 	《明诗综》载若庸有《蛣蜣集》，不及此稿。然所录诸诗具在兹集。盖《蛣蜣集》诗止一卷，良迪并入此稿耳。

##### 《越草》一卷（浙江范懋柱家天一阁藏本）

> 	明沈明臣撰。明臣有《通州志》，已著录。明臣屡试不第，与山阴徐渭同入胡宗宪幕。宗宪逮系卒於狱，宾客星散，独明臣持所作诔词遍为讼冤，其行谊为世所重。诗则才气坌涌，得之太易。此集乃万历己卯，明臣適盐官时所作，留其稿於钱氏者。盐官地近御儿，故越境也，因以“越草”为名。《元日》以下数首，乃其家居所作。以同为是年之诗，故并附录焉。

##### 《丰对楼诗选》四十三卷（浙江巡抚采进本）

> 	明沈明臣撰。明臣生平所作诗凡七千篇，属其犹子九畴选定为四百篇，今未见传本。是集为广陵陈大科所校梓，凡为诗四千四百八十九首，较九畴所选增十倍。白居易诗尚以所存太富，有沙中金屑之憾，则不及居易者可知矣。

##### 《徐文长集》三十卷（两江总督采进本）

> 	明徐渭撰。渭有《笔元要旨》，已著录。陶望龄作渭小传，载渭尝自言书第一，诗二，文三、画四。今其书画流传者，逸气纵横，片楮尺缣，人以为宝。其诗欲出入李白、李贺之间，而才高识僻，流为魔趣。选言失雅，纤佻居多，譬之急管么弦，凄清幽渺，足以感荡心灵，而揆以中声，终为别调。观袁宏道之激赏，知其臭味所近矣。其文则源出苏轼，颇胜其诗，故唐顺之、茅坤诸人皆相推挹。

> 	中多代胡宗宪之作，《进白鹿》前后二表，尤世所艳称，其《代宗宪谢严嵩启》云：凡人有疾痛疴痒，必求免於天地父母，然天地能覆载之，而不能起於颠挤；父母能保全之，而未必如斯委曲。伏惟兼德，无可并名。名且不能，报何为计？

> 	云云。虽身居幕府，指纵惟人，然使申谢朝廷，更作何语。录之於集，岂止白圭之玷乎？盖渭本俊才，又受业於季本，传姚江纵恣之派。（案：渭师季本，见《明史文苑传》）不幸而学问未充，声名太早，一为权贵所知，遂侈然不复检束，及乎时移事易，侘傺穷愁，自知决不见用於时，益愤激无聊，放言高论，不复问古人法度为何物，故其诗遂为公安一派之先鞭，而其文亦为金人瑞等滥觞之始。苏轼曰：非才之难，处才之难，谅矣。渭所著有《文长集》、《阙篇》、《樱桃馆集》三种，锺瑞先合刻之，以成此集。又有商濬所刻，题曰《徐文长三集》者，亦即此本，前有陶望龄、袁宏道所作二传。宏道以为一扫近代芜秽之习，其言太过。望龄以为文长负才性，惟不能谨防节目，迹其初终，盖有处士之气，其诗与文亦然，虽未免瑕类，咸成其为文长而已，是则平心之论也。

##### 《徐文长逸稿》二十四卷（江苏周厚堉家藏本）

> 	明徐渭撰。此本为其乡人张汝霖、王思任所同选。如末卷所载《优人谑》、《吃酸梨偈》、《放鹞图偈》、《对联》、《灯谜》诸作，鄙俚猥杂，岂可入之集中，鲍照集中载《字谜》，恐非当时旧本，未可援以为例。况照词犹雅，不似渭所作：“摸著无节，看著有节，两头冰冷，中间火热”之类也。

##### 《朱邦宪集》十五卷（江苏巡抚采进本）

> 	明朱察卿撰。察卿，上海人，福州知府豹之子，邦宪其字也。为太学生，慷慨任侠，与沈明臣、王穉登友善。集凡诗二百五十四首，文一百五十六首，即明臣所订定也。

##### 《白阳集》（无卷数，江苏巡抚采进本）

> 	明陈淳撰。淳字道复，后以字行，别字复甫，号“白阳山人”，长洲人。以诸生援例入北监，卒业归，不复就选。《明史文苑传》附见《文徵明传》中。

> 	淳少从徵明游，以书画擅名，为世宝重，诗则寄意而已，非其所长。是集其五世从孙仁锡所编，以同时赠答之篇附之卷末，与沈周集合刻之，以两人之诗皆为画掩也。

##### 《隆池山樵集》二卷（浙江孙仰曾家藏本）

> 	明彭年撰。年字孔嘉，长洲人，“隆池山樵”其号也。《明史文苑传》附见《文徵明传》中。年书名亚於徵明，然当时鲜有称其诗者。独王世贞《序》称，徵明诗以韵胜，而年诗以边幅胜；其词亦颇有抑扬矣。又据世贞《序》，称徵明孙子悱乃年女婿，年死后，其家取其诗文草鬻於某甲，得缗钱以资葬。后有永嘉王公者，从某甲购得之。然已佚其大半，其存者仅十之三，故此编有诗无文。

> 	《明史艺文志》载：《隆池山樵集》三卷，与此不合，疑刊本偶误“二”字为“三”云。

##### 《止止堂集》五卷（浙江孙仰曾家藏本）

> 	明戚继光撰。继光有《练兵实纪》，已著录。《千顷堂书目》载：继光《止止堂集》，无卷数，又《横槊稿》三卷，《愚愚稿》一卷。今此本《横槊稿》亦三卷，《愚愚稿》则多一卷，编首总题《止止堂集》。前有万历二年工部尚书郭朝宾《序》，而集中有万历庚辰纪年，在朝宾作“序”之后，盖又尝续有增益。

> 	知虞稷所见《愚愚稿》一卷，乃初刻之本，非著录之误也。继光有平倭功，当时推为良将，诗亦伉健近燕、赵之音，而杂说中乃多及阴骘果报、神怪之事，不免偏驳。考继光有《登盘山绝顶》七律一首，格律颇壮。今石刻尚存，而两集中皆不收，殆作於刻集之后欤？

##### 《句漏集》四卷（浙江范懋柱家天一阁藏本）

> 	明顾起纶撰。起纶字更生，号元名，无锡人，官郁林州州判。是集即在郁林所作，前二卷皆游览诗，三四卷名《感知篇》，乃历叙素所相知者，各赋一诗，系以《小序》，凡四十首，中间人品亦甚为杂糅。如於赵文华乃称其雅志豪迈，名冠英流；“序”其罪废事，则曰感激罢官去。而於方士陶仲文亦以风神端恪，恭诚一至称之。皆不免阿私所好也。

##### 《赤城集》三卷（浙江范懋柱家天一阁藏本）

> 	明顾起纶撰。是集乃万历戊寅起纶游赤城所作。上卷为诗六十一首，下卷为游记一篇，而以赠答倡和之作间於上下卷之间，别为中卷。似别集而非别集，似总集而非总集，体例颇为未善。然中卷有附录字，知以起纶为主矣。故仍入之别集类焉。

##### 《卯洞集》四卷（浙江汪汝瑮家藏本）

> 	明徐珊撰。珊号三溪，馀姚人，官辰州府同知。卯洞在盘顺中里，介於楚、蜀之交。嘉靖间，珊以庙工采木於是，积其二年中所作公牍、杂文为二卷，诗歌为二卷，因以其地名集。中有《读高苏门集诗》，盖宗法所在，大致不失风格，而深微则不及叔嗣也。

##### 《傅山人集》三卷（浙江范懋柱家天一阁藏本）

> 	明傅汝舟撰。汝舟本名舟，字虚木，号丁戊山人，一曰磊老，侯官人。晚慕仙家服食之术，舍乡井遨游山水，其诗刻意学郑善夫，喜为荒诞诡谲之语。王世贞比之：言《法华》作风语，凡多圣少。然奇崛处亦颇能独造，特旁门曲径，不入正宗耳。

##### 《包参军集》六卷（浙江巡抚采进本）

> 	明包大中撰。大中字庸之，别号三川，宁波人。官建阳县县丞，以尝预征倭之役，故称曰“参军”。是集随事立名，曰《薄游集》，曰《武夷集》，曰《归来集》，曰《台雁集》，各一卷，曰《东征漫稿》二卷。然《薄游集》题卷之一，则当有佚卷矣。

##### 《沧沤集》八卷（江苏周厚堉家藏本）

> 	明张重华撰。重华字虞侯，华亭人。是编前有张位、姜宝“二序”。位《序》称其有集百卷，先梓八卷；宝《序》称其文言言欲奇，其诗首首欲出尘清新，然大抵拉杂不入格。如称“九峰三泖”曰“九三”，虽《绛守居园池记》，亦不至於斯矣。

##### 《栗斋文集》十一卷（安徽巡抚采进本）

> 	明金瑶撰。瑶有《六爻原意》，已著录。是集乃其外孙江从龙所梓。文颇有轶宕之致，其阐发经义之作，大抵空言多而实际少，盖其《说易》、《说周礼》，即多以臆断云。

##### 《檗庵集》二卷（编修汪如藻家藏本）

> 	明汪禔撰。禔字介夫，别号檗庵，祁门人。《江南通志》称，所著有《家礼砭俗》、《投壶仪节》，其学盖深於《礼》。故集中《与胡天叙书》、《论王生二书》、《与汪子立书》、《赠叶生新娶序》、《胡氏初堂记》、《新居告祖文》、《奉主还宗子祠文》、《宗法议》，皆本礼以立言；惟卷端《上学使者》一书，犹明代学校之旧习，可以不作耳。其诗则全作《击壤集》体，不以声律论矣。

##### 《湛然堂诗稿》（无卷数，江西巡抚采进本）

> 	明陈汝玚撰。汝玚字席珍，高安人，官广昌县知县。其自叙诗注云：望五贡荐，盖由贡生起家也。是集为其子邦纶属陈起元所选定，格意颇为平实，然不足自名一家。

##### 《龟川诗集》四卷（江西巡抚采进本）

> 	明董绪撰。绪字禹方，乐安人。少从邹守益、聂豹游，讲良知之学，故其诗不求工於声律，以理趣为主，盖濂、洛风雅之流派也。其子刑部尚书裕初刻於东莞，岁久版漶；其裔孙又为重刻。然此本亦字多残阙，殆难卒读。据其目录，尚有附录志状之属，亦佚之矣。

##### 《田子艺集》二十一卷（浙江汪汝瑮家藏本）

> 	明田艺蘅撰。艺蘅有《大明同文集》，已著录。此为文选、诗选十八卷，乃其为诸生时所刊。《北观初稿》、《二稿》三卷，则以岁贡入京廷试时所作。艺蘅在嘉、隆间，犹为博洽，而诗格颇嫌冗漫。

##### 《方建元诗集》十二卷、《续集》一卷（浙江孙仰曾家藏本）

> 	明方于鲁撰。于鲁有《方氏墨谱》，已著录。是编前集以各体分编，总名《佳日楼集》；续集仅诗二十九首，文一首，题曰《师心草》，则其子嘉树所续刻也。于鲁初以制墨名，后与汪道昆唱和，遂招入丰干社中，然世终称其墨也。

##### 《石西集》八卷、附《崇礼堂诗》一卷（编修汪如藻家藏本）

> 	明汪子祜撰。子祜字受夫，别号石西，石门人。性喜为诗，自二十岁至七十岁，皆编年为集。后其元孙宗豫蒐辑遗稿，属汪懋麟等定为是编。凡诗六卷，赋一卷，文一卷，后附《崇礼堂诗》一卷，则崇豫父伯荐之作。伯荐字士倩，崇祯戊辰恩贡生。

##### 《石盂集》十七卷（两江总督采进本）

> 	明汪坦撰。坦字仲安，号识环，鄞县人。是集为其子长文所刊。凡诗赋十卷、杂文七卷，前有屠隆《序》，称其诗自三百篇、骚、选、汉、魏、六朝、唐、宋，文自左、马、班、扬、崔、蔡、韩、柳、苏、王诸体，靡所不诣，然核其所作，不出七子之体。

##### 《石门诗集》一卷（福建巡抚采进本）

> 	一名《霞居集》。明高瀫撰。瀫字宗吕，号石门，又号髯仙，侯官人。

> 	朱彝尊《静志居诗话》云，少谷郑善夫居鼇峰北，从之游者九人，乡党目为十才子，瀫居首，傅汝舟次之。今卷首林向哲《序》，称其俊而不刻，清而不矫，亦非虚语。然竟以为与少谷相伯仲，则溢美矣。瀫诗向未付梓，流传俱属钞本。

> 	《明诗综》载其《岳阳楼》一诗，有“残雨数声衡岳晓”句。今检原集，“数声”实作“数峰”瀫较“声”字为工。考徐熥《晋安风雅》所载亦同。盖《诗综》刊本偶误耳。

##### 《东厓遗集》二卷（浙江汪汝瑮家藏本）

> 	明王襞撰。襞字宗顺，自号天南逸叟，泰州安丰场人。是集其门人林讷所辑。

> 	上卷为《像赞》、《墓图》、《年谱》、《语录》及同时赠答杂文；下卷为所作诗、赋，附载行状、铭志、祭文、世系、门人姓氏，刊集始末。襞少从其父王艮至会稽，传王守仁之学，沈桐赠之诗云：“念子贤者后，至理早已融，譬彼三世医，指授宁无从。”盖其父子皆刻意讲学，非以文章为事者。朱彝尊《静志居诗话》谓，襞诗如“一室风过雨，三更月到窗”，“好雨应宜早，秋花不恨迟”，“坐雨新亭晓，闻潮落月时”，“老携杖履归山谷，闲看儿孙种水田”等句，亦有活脱之趣，然终非专门也。

##### 《僦寮集》一卷（浙江巡抚采进本）

> 	旧本题古杭月堂宗贤撰，不著时代。考之《志乘》，亦不载其名氏。据其题名，似乎衲子。故所与唱和者亦衲子为多。集中有《和沈石田鹊桥仙词》，知为正、嘉间人也。诗笔清旷，颇近自然。特边幅少狭，不免伤於寒瘦。

##### 《松菊堂集》二十四卷（浙江孙仰曾家藏本）

> 	明孙鏊撰。鏊字端峰，馀姚人。江西巡抚燧之孙，工部尚书升之子也，官上林苑丞。是集凡诗二十卷，杂文四卷，诗句清隽，不入前后七子之派。文则不免於平衍。鏊晚归烛湖，於宅东构漆园居之，作《漆园供事别传》。如《滕六司农》、《玉羽仙翁》、《食苹仙子》、《秦大夫》、《清修子》、《姑射仙诸传》，皆以文为戏之笔也。

##### 《郑京兆集》十二卷、《外集》二卷（浙江巡抚采进本）

> 	明郑心材撰。心材字敬仲，号思泉，海盐人。刑部尚书晓之孙，光禄寺少卿履淳之子。以荫生官至应天府治中。是集为其婿项皋谟所校，凡诗文、杂著，十二卷，其外集二卷，则附录“墓碑”、“行实”之类也。考其子端允所作《行实》中，称所著文集以外，有《昭明文选钞》、《唐人列传》、《见闻纪钞》三书。

> 	今本《唐人列传》乃编在第六卷。其外集别题曰《葬录》，与目录不相应。盖随意编次，故无体例也。心材老於场屋，必欲一第而卒不可得，年五十始就铨，平生精锐之气，已消磨於时文中，诗、古文特偶试为之耳。

##### 《冬谿集》二卷（浙江巡抚采进本）

> 	明释方泽撰。方泽字云望，号冬谿，嘉善人，秀水精严寺僧也。《明诗选本》载方泽诗，俱作《冬谿内外集》。据此本实作《冬谿外内集》。上卷为外集，下卷为内集，以诗为外，以文为内，盖诗多涉文字，而文皆关禅义，故其下卷之诗，亦不谓之诗而谓之偈。则其外内之义，即程氏之外学、内学，作内外者，误也。

> 	集中文笔觕率，不出方丈语录之格，诗稍近雅而亦不工。

##### 《徐花潭集》二卷（浙江巡抚采进本）

> 	明嘉靖中朝鲜生员徐敬德撰。敬德贫居讲学，年五十六，其国提学金安国以遗逸荐，授奉参，力辞不就，居於花潭，因以为号。是集杂文、杂诗共二卷。其文《中原理气》一篇，末有附记，称曰“先生”。《鬼神生死论》一篇，末亦有附记，称以上四篇，皆先生病亟时作。诗中《次申企斋韵》一首，附录原作，称企斋赠先生诗。盖其门人所编也。敬德之学，一以宋儒为宗，而尤究心於《周子太极图说》、《邵子皇极经世》，集中杂著，皆发挥二书之旨。其《送沈教授序》，全然邵子之学也。其《论丧制疏》、《答朴枝华书》，亦颇究心礼制。盖东士之务正学者。诗则强为《击壤集》派，又多杂其国方音，如所谓“穷秋盛节换，木落天地瘦”，体近郊、岛者不多见也。他如《无弦琴铭》：不用其弦，用其弦弦，律外宫商，吾得其天；非乐之以音，乐其音音；非听之以耳，听之以心。彼哉子期，曷耳吾琴。稍得苏、黄意者，亦偶一遇之。然朝鲜文士，大抵以吟咏闻於上国，其卓然传濂、洛、关、闽之说，以教其乡者，自敬德始。亦可谓豪杰之士矣。

> 	故诗文虽不入格，特存其目，以表其人焉。

### 一百七十九 集部三十二

#### 别集类存目六△《沧海披沙集》十三卷（江苏巡抚采进本）

> 	明泌水王朱珵堦撰。珵堦号玉源，沈简王模之七世孙，昭定王恬烆子，隆庆元年袭封，万历二十九年卒，谥康僖，见《明史诸王世表》。所著有《衡漳初稿》、《栖云洞集》、《云窦寤言》、《葵园纪言》、《公族论》等书，尝刻於逊学书院。继合为一编，於吴中重刊之，总名曰《沧海披沙集》。

> 	穆文熙《诗话》谓，王诗丰神俊逸，思致雅澹，格调在大历以前。今观集中，若《夏日东园诗》，“月落棋声久，凉生酒兴多”。《潜龙寺访孟诚菴诗》：“借宿闲多咏，求名静觉非”。《春初过涵春阁诗》：“酒嫌芦笋少，春恨李花多”等句。其格调颇近四灵，殊未足追踪大历，至於文体聱牙，更不出王、李流派矣。

##### 《芝堂遗草》七卷（福建巡抚采进本）

> 	明叶朝荣撰。朝荣有《诗经存固》，已著录。是集为其子大学士向高所刊。

> 	凡诗一卷，杂文六卷。其名“芝堂”者，朝荣判江州时，有灵芝产於所作仕学轩前，改轩曰“瑞芝堂”，自为之记，因以名集。朝荣诗格、文格并明白坦易，大抵偶然涉笔，非刻意欲成一家者也。

##### 《四游稿》六卷（浙江巡抚采进本）

> 	明赵志皋撰。志皋有《内阁奏疏稿》，已著录。是集，前二卷为初入翰林时作，第三卷为官南京时作，第四卷为使楚时作，第五卷为客粤时作，题曰《四游》，盖取於此。第六卷乃还山以后之作，亦并附焉。

##### 《朱秉器集》八卷（浙江汪汝瑮家藏本）

> 	明朱孟震撰。孟震有《河上楮谈》，已著录。此集文四卷，诗四卷，为张九一所选录。文不出当时习尚，诗则音节谐畅，而意境不深。

##### 《谷城山馆文集》四十二卷（山东巡抚采进本）

> 	明于慎行撰。慎行有《读史漫录》，已著录。此集乃所作杂文也。明中叶以后，文格日卑，学浅者蹈故守常，才高者破律坏度。慎行之文，虽不涉吊诡之习。

> 	至於精心结构，灝气流行，终未能与唐顺之、王慎中、归有光等并据坛坫，故录其诗集，而文集则附存目焉。

##### 《庞眉生集》十六卷（山东巡抚采进本）

> 	明于慎思撰。慎思字无妄，号航隐，东阿人，于慎行之弟也。是集诗七卷，杂文八卷，乐府一卷，皆有纵横排奡之气，而颇涉粗豪。

##### 《程幼博集》六卷（浙江孙仰曾家藏本）

> 	明程大约撰。大约字幼博，休宁人。是集为于慎行所选，凡杂文二卷，诗四卷，多畅所欲言，不拘格律，如泛驾之马，不可以羁勒范之。前有焦竑《序》，引孔子辞达之说，谓《巷伯》之讥刺，巧言之怨悱，何人斯之迫切，自后世论之，岂不伤温柔敦厚之体，而圣人乃录之於经，以为与辞达之旨有合。又称其肮脏之姿，不为世格所约结，持论侃侃，脂韦突梯之人多所不悦，而亦为慷慨好义者之所深与，则大约固赋性刚毅，直情而径行者，宜发於文章，亦肖其为人也。

##### 《云东拾草》十四卷、《附录》一卷（浙江孙仰曾家藏本）

> 	明韩世能撰。世能字存良，长洲人。隆庆戊辰进士，官至南京礼部侍郎，召入兼翰林学士。事迹附见《明史黄凤翔传》。世能以鉴藏书画名一时，张丑所为辑《南阳书画表》也。史称其教习庶吉士，馆阁文字，是科为盛。考董其昌《洛神赋十三行跋》，称馆师韩宗伯，则当为万历己丑科。据《明史文苑传》所载焦竑、黄辉诸人，固较他科为稍胜。然世能诗文，则不出王、李门径。是集为所自编。殁后二十年，其子逢祐乃刊行，附以诰敕、谕祭葬文及碑铭、传状。

##### 《玉恩堂集》九卷、《附录》一卷（浙江孙仰曾家藏本）

> 	明林景旸撰。景旸字绍熙，华亭人。隆庆戊辰进士，官至南京太仆寺卿。是集为其子有麟所编。凡奏议二卷，参词二卷，诗二卷，文三卷，附录碑志、行状一卷。王锡爵、张以诚“二序”及张孟男所撰“碑”，申时行所撰“墓志”，皆不称其文章。惟杜士全“序”，及王圻所作“行状”，稍称之云。

##### 《醒后集》五卷、《续集》一卷、附《京省次》五卷（福建巡抚采进本）

> 	明卢维祯撰。维祯字瑞峰，号水竹居士，漳浦人。隆庆戊辰进士，官至户部侍郎。是集为维祯致仕以后所自刊，题曰“醒后”，言如梦之醒也。其集以奏疏、公移、评驳与诗文、杂著共为一编。盖维祯留心吏事，故案牍亦一一录存。末附《京省次》一册，中分《地望次》，《府州县次》，《财赋次》，《会状次》，《甲科卿辅次》。盖亦手录成编，以备纪事，但刊入文集则滥矣。

##### 《朱文懿文集》十二卷（浙江巡抚采进本）

> 	明朱赓撰。赓字少钦，浙江山阴人。隆庆戊辰进士，官至文华殿大学士。事迹具《明史》本传。万历二十九年，大学士赵志皋罢，神宗虑朝臣植党，乃起赓入阁；后沈一贯、沈鲤并罢，赓遂独相七年。史称其醇谨无过，然无所建白。惟是时东林声气，倾动一时，赓独借汉、唐、宋，朋党之害以立论：谓汉之党皆君子，而罹小人之害，其势在小人，故使卓、操之徒，得以假手而国移於强臣；唐之党，君子、小人互相攻击，其势两盛而卒两败，故使朱全忠得以窃入而国移於盗贼；宋之党，皆以德行、文章标表一时，其势在君子，而芟除太过，不能使其身安於朝廷之上，故使吕、蔡诸人得以藉口而国移於邻敌。党愈众则害愈深，变愈大。其言切中时病，厥后明社既屋，乃信赓言。其深识早见，有非顾、叶诸人所及者。其文则未能自成一家，其人盖本不以词章名也。

##### 《王文端集》十四卷（山西巡抚采进本）

> 	明王家屏撰。家屏有《王文端奏疏》，已著录。据《明史艺文志》，其集凡二十卷。《千顷堂书目》作《复宿山房集》，凡四十卷。今未见传本。是集奏疏四卷，诗二卷，尺牍八卷，凡三种。据尺牍卷首韩爌《序》，称家屏之子已裒汇全帙，次第授梓，则此其不完之本也。朱彝尊《明诗综》载，其《题长陵四骏图》古体诗四首，兹集亦未载入，知其散佚者多矣。

##### 《溪山堂草》四卷（浙江汪汝瑮家藏本）

> 	明沈思孝撰。思孝有《秦录》，已著录。是编乃其晚年之作，思孝名入“琅琊四十子”之列。论者谓其晚交姚士粦，故间作聱牙之语，然其有韵之文，亦复流丽清脱，特杂著喜为涩体耳。

##### 《天远楼集》二十七卷（浙江孙仰曾家藏本）

> 	明徐显卿撰。显卿字公望，号检菴，长洲人。隆庆戊辰进士，官至吏部侍郎。

> 	是集为其嗣子元淓所编，前有王穉登《序》曰：先生卜居阳羡，士大夫莫名先生文，先生亦不自名文也。余与先生虽同枌槚，迹若风马牛。然第闻人言，先生长者，遂亦长者先生。未几，先生来过余，每谈立言之业，不东向让三，即南向让再。余竟莫名先生，而仅识先生长者云云。是殆有微词矣。

##### 《华礼部集》八卷（浙江巡抚采进本）

> 	明华叔阳撰。叔阳字起龙，无锡人。隆庆戊辰进士，官礼部主事，年二十九卒。叔阳为华察之子，王世贞之婿。故所作五言，颇有父风，七言则词调朗畅，兼涉太仓流派，其以诗部、文部分卷，亦仿世贞四部稿式也。

##### 《闲云馆集钞》六卷（两江总督采进本）

> 	明张位撰。位有《问奇集》，已著录。是集据于慎行原《序》，有内外二编，今本乃其从子希载所选录，故名《集钞》。每篇具缀评语，皆希载所为。《明史》称，位当神宗并封三王，遽请笃修交泰，早兆高禖，及疏荐杨镐，依违矿税诸事，其疏稿是集皆不载，盖希载讳而删之也。又史称位谥文庄，而此集皆称文端，则未喻其故矣。集刻於康熙九年，而首有黎元宽《序》，盖明末编订之时，元宽尚在云。

##### 《江岷岳文集》四卷（浙江巡抚采进本）

> 	明江以东撰。以东字贞伯，全椒人。隆庆戊辰进士，官至江西提学副使。是集为其门人谢廷谅、谢廷赞、舒曰敬、晏文辉同编。凡诗一卷，文三卷，皆不出当时风气。其第一卷目录惟载奏疏二篇，而集中并载诸记，又割二卷中《序》数篇附之，亦编校之疏也。

##### 《钟台集》十二卷（福建巡抚采进本）

> 	明田一俊撰。一俊字德万，大田人。隆庆戊辰进士，官至礼部侍郎。事迹具《明史》本传。一俊禔身严苦，家无馀赀，为侍讲时，以劾张居正救吴中行有直声，其人自正，诗文则未能逮古也。

##### 《大泌山房集》一百三十四卷（安徽巡抚采进本）

> 	明李维桢撰。维桢有《史通评释》，已著录。是集诗六卷，杂文一百二十八卷；而一百二十八卷之中，世家、传志、碑表、行状、金石之文，独居六十卷，记载之富，无逾於是，然牵率之作过多，不特文格卑冗，并事实亦未可徵信。

> 	《明史文苑传》称，维桢为人乐易阔达，宾客杂进。其文章宏肆有才气，海内请求者无虚日，能屈曲以副所望，碑版之文，照耀四裔。门下士招富人大贾受取金钱，代为请乞，亦应之无倦。然文多率意应酬，品格不能高也。朱彝尊《明诗综》亦谓：本宁著作，如官厨宿馔，粗鹿肥麋，虽腒<月肃>具陈，鲜薧杂进，无当於味。今核是集，知非故为诋毁矣。

##### 《刘聘君全集》十二卷（江西巡抚采进本）

> 	明刘元卿撰。元卿有《大象观》，已著录。元卿师事耿定向及同邑刘阳，讲求心学，而其诗文乃多庆吊之篇，罕见阐发理道，类闽中所刊《林网山集》。考《江西通志》，元卿所著本有《山居草》、《还山续草》诸编。此本为其门人洪云蒸等所辑。观其体例舛杂，知其去取之失当，盖已非元卿之旧本矣。

##### 《不二斋文选》七卷（浙江巡抚采进本）

> 	明张元忭撰。元忭有《绍兴府志》，已著录。《明史儒林传》称，元忭少负气节，年十九，闻杨继盛死，为文遥祭之。又称其自未第时，即与邓以赞从王畿游，传良知之学。然皆励志潜修，躬行实践。以赞品端志洁，元忭亦矩矱俨然，无蹈入禅寂之病，与畿之恣肆迥殊。是集凡文六卷，诗一卷，亦无语录粗鄙之习，但於是事非当行耳。

##### 《粤草》十卷、《蜀草》七卷（江西巡抚采进本）

> 	明郭子章撰。子章有《蠙衣生易解》，已著录。其平生所作之文，皆每官一地即为一集，此《粤草》，其官广东潮州知府时作；《蜀草》，其官四川提学佥事时作也。前有万历庚寅周应鼇《序》，称子章没於庐山，《粤草》先出；越若干年，《蜀草》乃出。盖作於诸草之前，而刻则在子章身后；其标题皆曰《自学编》，则子章诸草之总名云。

##### 《晋草》九卷、《楚草》十二卷、《家草》七卷（江西巡抚采进本）

> 	明郭子章撰。是集以《晋草》、《楚草》、《家草》合为一编。《晋草》，乃其由浙江参政迁山西按察使时所作，在万历二十一年；《楚草》乃其由山西迁湖广布政使时所作，在二十二年；《家草》则由福建布政使入觐，归而乞休时作。

> 	在二十六年也。此后即接《黔草》矣。是集钞本，讹脱甚多，并佚其《家草》之第六卷。考其总目所阙，凡尺牍十八首。故原目八卷，今以七卷著录焉。

##### 《黔草》二十一卷（浙江汪汝瑮家藏本）

> 	明郭子章撰。是集自为一编，乃其巡抚贵州时作，总目虽题二十一卷，而第八卷分九子卷，第九、第十、第十一、第十二、第十七卷，皆分二子卷；卷十四分三子卷，实三十四卷，不明其例。至卷十四后，既曰卷又十四，又曰卷又又十四，尤创见也。案《千顷堂书目》，子章所著尚有《闽草》十六卷，《留草》十卷，《浙草》十六卷，《闽藩草》九卷，《养草》一卷，《苫草》六卷，《传草》二十四卷，今皆未见。而《粤草》十卷，黄虞稷乃不著录，盖当时随作随刻，又随意并数种为一帙。多寡分合，初无一定，故所见参差不一耳。

##### 《李中丞文集》二卷（江西巡抚采进本）

> 	明李氵来撰。氵来字源甫，号养愚，雩都人。隆庆辛未进士，官至右佥都御史，巡抚应天。是集为国朝康熙十年其里人易学实所刻，大抵皆应俗之作。盖氵来本以清介著，学实之刻其遗文，特重其为人耳。

##### 《文洁集》四卷（江西巡抚采进本）

> 	明邓以赞撰。以赞字定宇，新建人。隆庆辛未进士，官至吏部侍郎，谥文洁。

> 	事迹具《明史儒林传》。以赞早以孝行闻，晚退居西山三十年，以清介为世所重，而无所著述。此本乃吉水邹元标蒐辑於断简散帙之中，宜兴吴达可为之付梓。

> 	其讲学语仅存数则，馀不过奏疏三首与书序、记传诸应酬之文耳。中附诗数十首，尤非所长也。

##### 《方初菴集》十六卷（浙江孙仰曾家藏本）

> 	明方扬撰。扬字思善，号初菴，歙县人。隆庆辛未进士，官至杭州府知府。

> 	是集第一卷为语录，二卷为箴论，三、四卷为诗，五卷至十六卷为杂文。其语录箴论，尚皆切实，惟诗文多应酬之作，末附莅官时诸告条，尤为冗杂。扬本有《山中》、《燕中》、《中州》、《南署》等稿，此集乃其门人贺灿然所合编也。

##### 《陈如冈文集》二卷（两江总督采进本）

> 	明陈大科撰。大科字思进，号如冈，南通州人。隆庆辛未进士。官至右都御史，兼兵部侍郎，总督两广。大科官给事中时，因岁旱上弭灾六事，迁太常卿时，又疏救李献可等，又劾太监冯保，有直声；及总督两广，有定安南功。是集上一卷，具录当时奏疏，下一卷，则杂文数篇而已。

##### 《赐馀堂集》十四卷（内府藏本）

> 	明吴中行撰。中行字子道，号复菴，武进人。隆庆辛未进士，官编修时，与赵用贤等论张居正，廷杖削籍。后屡起屡废，卒不大显，终於侍讲学士，掌南京翰林院事，事迹具《明史》本传。是集为其子大理寺少卿亮所编。中行以鲠直称，词章不甚著於世。集中《植纲常》、《正朝廷》二疏，气节凛然，又不以词章论矣。

##### 《邹聚所文集》六卷、《外集》一卷（浙江巡抚采进本）

> 	明邹德涵撰。德涵字汝海，安福人。隆庆辛未进士，官至河南按察司佥事。

> 	《明史儒林传》附见其祖守益传末。是集凡诗一卷，文五卷；其外集一卷，则皆历官诰敕及往来书牍也。诗文多涉禅机，持论亦往往偏驳，史称守益子善，服习父训，践履无怠，称其家学。而德涵从耿定理游，定理不答，发愤湛思，自觉有得，於是专以悟为宗，於祖父所传，始一变云。

##### 《研山山人漫集》一卷（浙江孙仰曾家藏本）

> 	明方盱撰。盱字文明，后弃举子业，将游五岳，取庄子《逍遥游》语，改名大年，苏州人，居洞庭东山。是集为湖州沈庭诏所编，前有隆庆二年姜元《序》、茅翁积《方山人传》。又列《翁积诗评》数条，逐体分论，多大言无实，至诋束晳《补亡》，秽不可读，其分五言律、五言排律为二格，而云“排律本赋体”。

> 	又谓：绝句裁自近体，皆漫无依据。其推重旴诗，以四言、六言比嵇康，五言比陶潜，五言律比张九龄，五言绝句比王维。然皆所谓形骸之外，去之愈远。七言古诗尤为浅薄。《翁积总评》谓：侈万言於毫末，恣百态於缃缥，虽有歉於豪士，实无损於专门。则亦知其才地之弱矣。

##### 《苍耳斋诗集》十七卷（浙江孙仰曾家藏本）

> 	明方问孝撰。问孝字胥成，歙县人，仕履未详。《歙县志》亦无其名姓。集中有与汪道昆诗，当是隆、万间人。其诗风华有馀，深厚不足，盖亦沿七子之派，多浮声而少切响也。

##### 《交翠馆集》十卷（江西巡抚采进本）

> 	明万道光撰。道光字日章，临川人。是集诗文皆未入格，其学以金谿为宗，《说经》诸篇，皆疏於考证。如或谓纲目不出朱子手，道光以为无的考，是不知有赵师渊也。伊尹放之于桐，“放”字为“教”字之误，乃沈括《梦溪笔谈》之说，道光亦未能引据。

##### 《汪禹乂诗集》八卷（浙江孙仰曾家藏本）

> 	明汪淮撰。淮字禹乂，休宁人，隆庆间山人也。是集皆古今体诗，前有陈履、王世贞、刘凤、汪道昆、吴子玉诸人《序》。子玉《序》称，令其伯子懋孝手录成卷，谂於余，盖淮所自编。其诗皆依托七子之门户，故世贞等颇奖借焉。

##### 《巢云轩诗集》六卷、《续集》五卷、《诗馀》一卷（安徽巡抚采进本）

> 	明吴宗儒撰。宗儒字次鲁，号黄麓，晚号止耕，休宁人。其诗工於声律，然运意不深，风骨亦未成就。

##### 《卓光禄集》三卷（浙江汪汝瑮家藏本）

> 	明卓明卿撰。明卿有《卓氏藻林》，已著录。所著有《卓澂甫诗集》、《续集》、《北游稿》、《文集》、《三山游稿》诸编。其子尔康请曹子念裒合删定，编为此集，其诗颇囿於风气，未能自出新裁。

##### 《卓澂甫诗续集》三卷（江苏巡抚采进本）

> 	明卓明卿撰。是集为明卿所自编，刻於万历甲申。李维桢《序》，称元美兄弟左提右挈，足使澂甫不朽，深有不满之词焉。

##### 《广宴堂集》二十四卷（两淮盐政采进本）

> 	明樊山王朱翊钅氏撰。翊钅氏字匡鼎，自号隐真子，荆王瞻堈六世孙，万历庚子袭封。其父载岑以文行称，翊钅氏世其家学，与弟翊、翊{朔金}皆好为诗，兄弟尝共处一楼，号“花萼社”。楚藩多强横，樊山一派其最文雅者也。

> 	是集，赋及三言四言诗共一卷，五七言古今体诗共二十二卷，长短句一卷，大抵多近香山之派。末有《道德经说奥》二卷，题曰朱孟尝撰。盖亦楚宗，是以附录。

> 	与诗集为不伦，今别入子部道家类焉。

##### 《梅雪轩诗稿》四卷（两淮盐政采进本）

> 	明朱敬鑉撰。敬鑉字进父，秦愍王樉八世孙，万历中为奉国中尉。诗格浅弱，敷衍成篇而已。

##### 《乐陶吟草》三卷（浙江巡抚采进本）

> 	明姚舜牧撰。舜牧有《易经疑问》，已著录。是集乃康熙癸丑其曾孙淳显所刊。朱彝尊《静志居诗话》谓舜牧以厚德闻乡里，事难悉书，诗不专工，然颇自喜。今观是编，皆沿白沙、定山之派，首载《论诗》二首，有云：“试读三百篇，写意不求工，但能矢口发，含蓄自无穷。”其宗旨可见矣。据淳显《后序》，所刊乃诗文全集，此本有诗而无文，岂佚其半耶？

##### 《林初文诗选》一卷（两江总督采进本）

> 	明林章撰。章本名春元，字初文，福清人。万历癸酉举人，坐事除名。后上书言兵事，瘐死於狱。是集前有曹学佺《序》曰：初文才士，为嫉者所中。所作多散佚，其子裒辑为一帙，梁溪尤时纯付梓。则是集本有刊版，而此乃写本，盖传录於版佚之后也。凡赋二首，诗八十二首，学佺《序》称其《海月赋》，而此本无之，盖钞胥又有所漏矣。

##### 《郁仪楼集》五十四卷（江苏巡抚采进本）

> 	明邹迪光撰。迪光字彦吉，无锡人。万历甲戌进士，官至湖广提学副使。年四十，即罢归，筑室惠山，多与文士觞咏，优游林下者几三十年。时王世贞已殁，迪光欲代领其坛坫，然竟不能也。是集凡赋一卷，诗二十九卷，杂文二十四卷。

> 	其诗文皆欲矫雕镌，翻成浅易。故朱彝尊《静志居诗话》深不满焉，特略取其绝句而已。

##### 《石语斋集》二十六卷（两江总督采进本）

> 	明邹迪光撰。其以“石语”名斋，盖用庚信《读温子昇〈韩陵山寺碑〉》事，亦高自位置矣。案《江南通志文苑传》载，《迪光集》凡三百馀卷，而不详其名。《明诗综》载迪光所著有《郁仪楼集》、《调象菴稿》、《始青阁集》，不载此集。明人集刻本丛杂，著录互异，此亦其一也。

##### 《调象菴稿》四十卷（两江总督采进本）

> 	明邹迪光撰。案《涅槃经》曰，譬如醉象，狂騃暴恶，多欲杀害。有调象师，以大铁钩，钩斫其项，即时调顺，恶心都尽。一切众生，亦复如是。贪欲瞋恚愚痴醉，故欲多造恶孽。诸菩萨等，以闻法钩斫之令住，更不得起造诸恶心云云。

> 	此编乃迪光之续集，盖晚岁所作，时方归心释氏，故以“调象”名菴，因以名集云。

##### 《快独集》十八卷（山东巡抚采进本）

> 	明李尧民撰。尧民字耕尧，济宁人。万历甲戌进士，官至工部右侍郎。是集凡诗六卷，文十二卷，“快独”者，所居楼名也。杂文中奏议一类，敷陈颇为剀切，诗则秀润有馀，而兴象不足，纯为七子之派，故“序”之者为李维桢焉。

##### 《征南草》一卷（陕西巡抚采进本）

> 	明王邦俊撰。邦俊字虞卿，鄜州人。万历甲戌进士，官至贵州兵备参政。是编即贵州所作。时苗民不靖，起邦俊理兵事，故以“征南”为名。凡诗三十馀首，赋一首，又《母老乞致仕上两院呈词》一首，亦并附焉。

##### 《林伯子诗草》一卷（福建巡抚采进本）

> 	明林兆珂撰。兆珂有《诗经多识编》，已著录。此集本名《挈朋草》。其题曰“林伯子”者，盖其序为柯寿恺所作，乃当日同社之辞也。凡诗二百三十馀首，其中七言律诗，颇得钱、刘风调，集中亦惟此体最多。古诗则不能入格，盖晋安一派，皆从七言律诗入门也。

##### 《隅园集》十八卷、《薠川集》八卷（浙江巡抚采进本）

> 	明陈与郊撰。与郊有《檀弓集注》，已著录。《隅园集》皆所作杂文及词曲。

> 	其文摹仿汉、魏，似古色斑驳，而不出弇州四部之门径。又以其子皋坐盐徒事，陷冤狱，上书武安王及县城隍神，亦载集中。虽秦诅楚文，古有其事，编入文集，颇觉不伦。《薠川集》皆其里居之时，与人尺牍，益为小品矣。《与郊集》总名《奉常佚稿》，凡分四种，首为《隅园集》，次为《黄门集》，次为《薠川集》，次为《詅痴符》。“詅痴符”者，语出《颜氏家训》，谓可笑之诗赋也。今《黄门集》别入奏议，《詅痴符》又有录无书，故惟以此二编著录集部焉。

##### 《去伪斋文集》十卷（江苏巡抚采进本）

> 	明吕坤撰。坤有《四礼疑》，已著录。是集为其孙慎多等所刊。坤於明季讲学诸儒中，最为笃实，是集亦多有裨世道之文，而出於后人之编录，一切俳谐笔墨，无不具载。夫韩愈《杂说》仅数条耳；其他寓言，惟《毛颖传》、《石鼎联句》编入集中；《革华传》、《嘲鼾睡》诸篇，即不编入。李汉所以为有识，惜编是集者昧此也。至於应俗之文，连牍不已，益为眼中金屑矣。

##### 《来禽馆集》二十九卷（浙江汪汝瑮家藏本）

> 	明邢侗撰。侗字子愿，临邑人，万历甲戌进士，官至陕西行太仆卿。《明史文苑传》附载《董其昌传》中。是集凡文二十四卷，诗仅五卷。侗以善书得名，当时有“北邢南董”之目。其《序于慎行诗集》，谓李、何学唐，为化鸠之眼；而於太仓、历下，并有微词。盖能不依七子门户者，故所作大抵和平雅秀，王士祯《论诗绝句》亦有“来禽夫子本神清”之语。特骨幹未坚，不能自成一队，文体则更近於涩矣。

##### 《支子馀集》五十二卷（浙江汪汝瑮家藏本）

> 	明支大纶撰。大纶有《世、穆两朝编年史》，已著录。是编乃大纶自万历丙子，至壬寅所撰诗赋杂文，凡《艺馀》十四卷，《政馀》八卷，《屯馀》八卷，《耕馀》八卷，《斅馀》二卷，《述馀》六卷。又《永陵编年史》四卷，《昭陵编年史》二卷，即所为《世、穆两朝编年史》也。集内酬应之作居多，语亦间涉荒诞，观其《自题像赞》，及《题观音像赞》，竟以孔子自居，是何言欤？

##### 《御龙子集》七十七卷（两江总督采进本）

> 	明范守己撰。守己有《曲洧新闻》，已著录。是编以集为名，实则兼收其说部，故目录每卷惟署曰“御龙子第几”。首为《肤语》四卷，次《天官举正》六卷，次《参两通极》六卷，次即《曲洧新闻》四卷，次乃为《吹剑草》五十三卷。

> 	《肤语》皆袭宋人绪论，无所发明，《天官举正》则抄撮各史天文志，亦无所考正。《参两通极》摹仿《太元》、《潜虚》、《皇极》经世诸书，於八卦之外，别为元、息、进、隆、中、消、杀、沮八卦名，因而乘之为九八七十二卦，以当七十二候，变彖曰绎，变象辞曰旉，变爻象曰繇。末为《索辞》八篇，以拟《系辞》。又出诸家僣经之下。《曲洧新闻》杂记时事，盖仿朱弁《曲洧旧闻》，而於张居正屡以谋篡书之，未免恩怨之词，不足徵信。《吹剑草》为所作诗文，自称不作唐以后语，然刻意摹拟，斧凿之痕不化。

##### 《郢垩集》十二卷（浙江孙仰曾家藏本）

> 	明范守己撰。是编於宦游所至，各为一集。曰《西饷稿》、曰《云间稿》、曰《北行稿》、曰《吴中稿》。诗文词赋杂编，不分体裁。王世贞为之《序》，语亦在抑扬之间。

##### 《场居集》二卷、《田居稿》一卷、《河上稿》一卷（直隶总督采进本）

> 	明李化龙撰。化龙有《平播全书》，已著录。其平生以经济著，《平播》、《治河》诸疏，表表当代，原不必以诗见，乃必欲以功业兼文章，其画蛇之足乎？

##### 《少室山房续稿》十五卷（浙江汪汝瑮家藏本）

> 	明胡应麟撰。应麟有《笔丛》，已著录。是编凡《两都集》一卷，《兰阴集》一卷，《华阳集》十卷，《养疴集》二卷，《青霞稿》一卷，仅止五种。盖《类稿》未出以前，随作随刊之本也。

##### 《郊居遗稿》十卷（安徽巡抚采进本）

> 	明沈懋学撰。懋学字君典，宣城人。万历丁丑进士第一，授翰林院修撰，追谥文节。事迹附见《明史田一俊传》。是编诗三卷，杂文七卷，万历乙巳其兄子有容刊於福建。懋学官翰林时，值张居正夺情，与吴中行、赵用贤谋各上疏，吴、赵皆受杖去国，而懋学疏章为人所持，不果进。乃贻居正子嗣修书，又与工部尚书李幼滋书以争之。今集中有《拟救建言诸臣令大学士张居正奔丧疏》一篇，盖即其时未上之稿，然非拟疏之难，上疏之难也。既未上矣，存之何为乎？

##### 《快雪堂集》六十四卷（浙江朱彝尊家曝书亭藏本）

> 	明冯梦祯撰。梦祯有《历代贡举志》，已著录。梦祯旧藏王羲之《快雪时晴帖》，故以名堂。后帖归冯铨，堂名亦随之而移，实则始自梦祯也。是编文六十二卷，诗止二卷，所作皆喜於疏快，不以镂刻为工，而随意所如，无复古人矩矱矣。

##### 《海门先生集》十二卷（浙江朱彝尊家曝书亭藏本）

> 	明周汝登撰。汝登有《圣学宗传》，已著录。是集凡文十卷，诗二卷。集中如《九解》九篇；越中、南都、剡中、东粤、新安“会语”，五篇；皆聚徒讲学之语。其释“良知”二字，谓良训甚也，当如至善、至德、至礼、至乐、太极、太初等。“至”字、“太”字，皆“甚”字之义，有不可拟议，不可名言之妙。

> 	其立义新奇，非惟孟子无此说，即王守仁亦无此说。斯真龙溪末派，惟所欲言者矣。诗亦作白沙定山之体，其《正唐诗》一十五首，尤不可解。如《取李白问余何事栖碧山》一首，翻其意而窜改之曰：“桃花流水依然在，别有天地只人间。”

> 	是不几王安石之“一鸟不鸣山更幽”乎？

##### 《东越证学录》十六卷（安徽巡抚采进本）

> 	明周汝登撰。汝登传王畿之说，故是录以证学为名，而会语亦与诗文并列。

##### 《可菴书牍》十卷（两江总督采进本）

> 	明张栋撰。栋字可菴，昆山人。万历丁丑进士，官至兵科都给事中。是编为其邑人王焕所编，以其历任书牍分卷排纂，亦王俭一官一集之例也。

##### 《詹养贞集》三卷（江西巡抚采进本）

> 	明詹事讲撰。事讲字明甫，别号养贞，江西乐安人。万历丁丑进士，官至北直隶提学御史。其集初刻於万历戊戌，凡文三卷，诗四卷，后诗集散佚，仅存文集。国朝乾隆庚申，其元孙道行重刊之，即此本也。事讲从罗洪先游，传姚江良知之学，《陈献章、王守仁之从祀》，实允事讲之请，集中以此疏为冠。盖其生平宗旨所在也。

##### 《片玉集》四卷（江西巡抚采进本）

> 	明陈邦科撰。邦科字俊卿，号警亭，高安人。万历丁丑进士，官至河间府知府。是集凡《阆瀛漫语》一卷，《言责要览》一卷，《留台疏稿》一卷，《听花轩摘稿》一卷，其《阆瀛漫语》，皆设为问答以辨析物理，力辟星命轮回之说，持论甚正。其谓欲端善败之原者谨诸德，握治乱之机者慎诸人，尤为切实。至谓理之变者为怪，气之变者非怪，国家之盛衰本於乖和，不关祥异，则主持太过。

> 	欲破谶纬之妄，转岐天人而二之，不几於天变不足畏乎。《言责要览》及《留台疏稿》皆其官南京御史时所作。明至万历以后，居言路者大率矫激攻讦，以致国是纷拏，迄於乱亡而未已。邦科所列十一条，分目为四十三，中有当缓言者三，婉言者二，勿轻言者七，勿为人言者五，可谓曲中明季诸臣之习。其《疏稿》，如《论罪谪言官救李材》、《论西夏抚贼失策》诸篇，亦颇剀切。惟诗笔粗厉，全不入格耳，敖文祯作《邦科墓志》云：“所著尚有《循良模范》、《辨问录》二书。”今集中未见，或选刻时所佚欤？

##### 《梅谷集》十八卷（浙江巡抚采进本）

> 	明庄履丰撰。履丰字中熙，晋江人。万历丁丑进士，改庶吉士。其集前十四卷皆杂文，后四卷为诗，其门人黄汝良、何乔远等所编。履丰以奉兄丧归里，遘疾早卒，未掌制诰，而集中有册文、奏书等篇，殆皆其馆课之拟作耶。

##### 《宝庵集》八卷（江苏周厚堉家藏本）

> 	明顾绍芳撰。绍芳字实甫，太仓人。万历丁丑进士，官至左春坊左赞善。是编前有冯琦三《太史集序》一篇，称绍芳及王敬卿、葛仲明之诗皆所手定，则此集为三家之一种也。朱彝尊《静志居诗话》云：“实甫诗工於五律，不露新颖，矜炼以出之，颇有近於孟襄阳、高苏门者，”今观其集，终觉意境未深也。

##### 《瑞阳阿集》十卷（两江总督采进本）

> 	明江东之撰。东之字长信，歙县人。万历丁丑进士，官至右佥都御史，巡抚贵州。事迹具《明史》本传。明别有洗马江朝宗字曰东之，或混为一人，非也。

> 	东之尝筑室瑞金山中，故以“瑞阳阿”名集，其立朝颇著风节，初劾冯保、徐爵，又劾王宗载、于应昌及驸马都尉侯拱宸，继以争寿宫事与李植、杨可立均坐贬。

> 	其详见魏禧所为《传》中。故集中奏议居半云。

##### 《杨文懿集》十二卷（浙江巡抚采进本）

> 	明杨起元撰。起元有《识仁编》，已著录。是集为其孙廷春所刊。据目录作二十卷，而自十一卷至十八卷皆注云嗣刻。其有录有书者仅十二卷，盖裒辑未竟之本也。

##### 《松门稿》八卷（浙江巡抚采进本）

> 	明王庭譔撰。庭譔字敬卿，华州人。万历庚辰进士，官至翰林院修撰。

> 	年未四十而殁，故诗文皆未成就。冯琦序其诗，称其有沉鸷迈往之气，而文以质掩，盖道其实云。

##### 《孟云浦集》八卷、《年谱》一卷、《附录》一卷（河南巡抚采进本）

> 	明孟化鲤撰。化鲤字叔龙，号云浦，新安人。万历庚辰进士，官至吏部文选司郎中。持正不阿，后以奏起给事中张栋先事，削籍归。事迹具《明史儒林传》。

> 	化鲤少从尤时熙游，讲良知之学，以无欲为宗，以慎独为本。其集初刻於万历间，此本则康熙癸卯其后人所重刊也。据其原目，卷一为《尊闻录》，皆所闻於时熙之语，卷二至卷五为文，卷六、卷七为杂著，卷八为诗。首冠以年谱，其门人王以悟所编。附刻《谥议》、《像赞》诸作，则其后人所续辑。

##### 《梅园集》二十卷（浙江汪汝瑮家藏本）

> 	明沈一中撰。一中字长孺，鄞县人。万历庚辰进士，官至布政使。是集诗赋八卷，杂文十二卷，大抵欲以才藻见长，而短於翦裁澄汰。

##### 《九芝集选》十二卷（内府藏本）

> 	明龙膺撰。膺字君御，武陵人。万历庚辰进士，官至南京太常寺卿。是集皆所作诗赋，乃其兄襄所选定，以卷首冠以《九芝赋》，遂以名之。

##### 《姑孰集》二卷（浙江巡抚采进本）

> 	明章嘉祯撰。嘉祯字元礼，德清人。万历庚辰进士，官至大理寺寺丞。是集诗文杂编，殊无体例，盖未定之稿，诗笔亦清隽而多近率易，其名曰“姑孰”，以嘉祯尝为当涂知县故也。

##### 《崇雅堂集》十五卷（山东巡抚采进本）

> 	明锺羽正撰。羽正字叔濂，益都人。万历庚辰进士，官至工部尚书，事迹具《明史》本传。是集赋、诗六卷，文九卷，为其门人高有闻、元野鹤所编。羽正清介耿直，为时所重，故集中奏疏，多切中时弊；其他杂文，则率尔操觚者居多。

> 	诗多感激时事之作，气体尚遒，然未免沿七子之末派。

##### 《负苞堂稿》九卷（浙江汪汝瑮家藏本）

> 	明臧懋循撰。懋循字晋叔，长兴人。万历庚辰进士，官国子监博士。诗多绮罗脂粉语，未免近靡靡之响。懋循善顾曲，元明杂剧皆所梓行，故词曲序引，屡见集中，亦其结习之所在也。

##### 《农丈人文集》二十卷、《诗集》八卷（浙江巡抚采进本）

> 	明余寅撰。寅有《乙未私志》，已著录。朱彝尊《静志居诗话》，谓其自负古文，然於作者尚远，其於诗自谓涉其藩，未窥其奥，亦自知之矣。是集乃其归田以后所辑，考“农丈人星”见《天官书》；又《云仙杂记》载，陶潜听水，称吾师农丈人事。寅之命名，似取陶语也。

##### 《杨道行集》十七卷（浙江巡抚采进本）

> 	明杨于庭撰。于庭有《春秋质疑》，已著录。是集于庭所自编。其诗沿何、李之派，故拟骚、拟乐府、古诗，不能变化蹊径；惟五言古诗，时露清挺，本色尚存。其官职方时，值宁夏及倭寇之乱，於本兵多所赞画。及事平，而竟中察典，与虞淳熙同罢归，是为万历中门户交争之始。故愤郁不平，屡形篇咏，然事殊屈子，而怨甚行吟，未免失之过激。与风人温厚之旨，为有间矣。

##### 《青棠诗集》八卷（浙江孙仰曾家藏本）

> 	明董嗣成撰。嗣成字伯念，乌程人。万历庚辰进士，官至礼部郎中。是编乃嗣成殁后，其友茅维所编。前有谢肇淛《序》，称嗣成古选，宪章陶、谢，近体沐浴岑、王，如“姑射仙人，飧风饮瀣”，盖略举其近似；至云“使天假以年，骎骎乎将立坛坫，与海内争雄”，则已显言其学力尚浅矣。

##### 《邹孚如集》（无卷数，浙江巡抚采进本）

> 	明邹观光撰。观光字孚如，云梦人。万历庚辰进士，官至南京兵部郎中，擢太仆寺少卿，未上而卒。是集皆杂文无诗，前无序目，版心亦不刊卷次，盖未定之本。其文往往体近制艺，盖揣摹科举，先入者深。观其《云梦儒学藏书记》，极论明人不务博学，非久历名场，不能言之如是切中也。《三楚文献录》称，观光与魏允中、顾宪成，以文学经济相砥砺，在吏部发诸吏增减文书拜官事，抵罪者数百人，一洗部弊。因陈论不合，乞归养。事亲十馀年，始补南职方郎，是其生平建竖，固不以词章见长矣。

##### 《来复堂集》二十五卷（江西巡抚采进本）

> 	明曾维伦撰。维伦字惇吾，江西乐安人。万历庚辰进士，官至嘉兴府同知。

> 	是集前有万历丁亥黄洪宪《序》，称维伦出诗古文一编，则是集原本为所自定。

> 	然未及授梓，岁久渐佚。乾隆壬戌，其六世孙廷试，乃裒辑佚稿刊版，即此本也。

> 	维伦学出姚江，与焦竑、李材、罗汝芳等，共阐良知之旨。故文集十九卷，以《理学见解》三卷为冠；诗集六卷，以“理学诗”六十一首为冠云。

##### 《玉堂遗稿》（无卷数，湖北巡抚采进本）

> 	明萧良有撰。良有字以占，号汉冲，汉阳人。万历庚辰进士，官至国子监祭酒。良有在史局十五年，长於当时制诰之文，规模宏敞，有承平台阁之体。是集为其曾孙延昭等所编，分类排比，不分卷数，末有《补遗》，及叶向高所撰《墓志》一篇。

##### 《亦为堂集》四卷（江苏巡抚采进本）

> 	明史孟麟撰。孟麟字际明，号玉池，宜兴人。万历癸未进士，官至太仆寺卿，崇祯初，追赠礼部右侍郎。事迹具《明史》本传，孟麟持正不阿，屡忤权倖，气节动天下。其殁也，倪元璐为作传，赵南星序其奏疏，邹元标序其语录，其人品可以想见。其集凡《奏疏》一卷，《明道附言》一卷，《诗草》一卷，《文草》一卷。又一别本题曰《史太仆集》，所载亦同，盖一书而再刻也。孟麟本讲东林学，御史刘光复尝斥东林，又尝纠李三才，及光复争挺击下狱，孟麟乃疏救之。

> 	东林颇以为疑。孟麟与三才书曰：“论朋友则功名为轻，论君臣则朋友之私义又轻。”可谓能见其大。倪元璐亦曰：“初赵公为选部时，先生曾未识面，第以贤奸消长，系国否泰，情迫忧危，势无结舌苟容，不惜再弃官以伸公是，不知者以为为友，予谓是乃纯为君耳，何友之有？”然则孟麟在东林中，为超然於门户外矣。至其文章则惟意所如，无复修词之功，直以馀事视之可也。

##### 《方众甫集》十四卷（江苏巡抚采进本）

> 	明方应选撰。应选字众甫，别号明斋，华亭人。万历癸未进士，官至卢龙兵备副使。应选初牧汝州，刻有《汝上诗文》二集，其子又增并《遗稿》，刻为此本。其诗古体颇清丽，文笔亦尚健举，而渐染习尚，未尽脱当时风气。

##### 《葛太史集》五卷（山东巡抚采进本）

> 	明葛曦撰。曦字仲明，号凤池，德平人。万历癸未进士，官翰林院检讨。据崇祯丙子其侄如麟《后序》，称全集八卷，此本止五卷。以原目较之，尚佚《谕朵颜卫檄》、《拟俘献云南叛夷露布》、《重修顺天府学记》三首；而《勤政励学箴》一篇，又不列入目录。参差错乱，莫之详也。其诗尚沿历下馀派，少精湛之思，而音响亦自琅琅可诵，较之竟陵、公安以后钩章棘句者，尚有间焉。

##### 《占星堂集》十五卷（浙江孙仰曾家藏本）

> 	明唐文献撰。文献字元徵，南直隶华亭人。万历丙戌进士，官至礼部右侍郎，翰林院学士，谥文恪。事迹具《明史》本传。朱彝尊《静志居诗话》载，文献未第时，曾见奎宿於堂上，故以“占星”名其堂，因以名集。

##### 《大云集》（无卷数，两江总督采进本）

> 	明曹璜撰。璜字伯玉，别号元素，益都人。万历丙戌进士，官至通政司右参议。是集钞本凡十册，前无序目，亦不分卷帙，前四册为杂文及经解、奏疏、禅语。然残阙殊甚，多不可读。后六册，则其官西安知府及提学湖广时案牍之文，而西安为最详。如《社约》、《救荒》、《织造》、《开矿》诸规议，大抵皆委曲恳到。其言关中：“居天下厄塞，户口百万，乃此公私之积。处之如扫，守令无一人长思举其事者；而民惟寄死生於天，河南之事，奚保不再见也？”璜守西安，在万历中年，其於启、祯时事，曲突移薪，若有先见。其解经则多影响支离，至《临济大意》、《楞伽质义》诸篇，尤旁涉杂学，盖明季士大夫，流於禅者十之九也。

##### 《中秘草》三卷（湖北巡抚采进本）

> 	明李沂撰。沂字景鲁，嘉鱼人。万历丙戌进士，官至吏科给事中，劾东厂太监张鲸，廷杖削籍，后赠光禄少卿。事迹具《明史》本传。是集皆其为庶吉士时所作。自记谓每月上旬、中旬、下旬试於翰苑者，曰《馆草》；每月朔望试於东阁者，曰《阁草》。皆详录当时阁师、馆师评语，末附载《劾张鲸疏》一篇，及廷杖之后王锡爵、杨起元、袁黄通问三尺牍。

##### 《尊拙堂文集》十二卷（浙江巡抚采进本）

> 	明丁元荐撰。元荐有《西山日记》，已著录。元荐受业顾宪成，入东林党籍，当时以节行称，而文章质率，不出讲学家窠臼。

##### 《永思斋文集》六卷（直隶总督采进本）

> 	明李日茂撰。日茂字文华，号培吾，青县人。万历丙戌进士，官至山东按察司副使。日茂官御史时，有《谏三王并封疏》，今载集中，词颇激直，而《明史王锡爵传》，载当时争封议诸臣，但有赵志皋、张位、史孟麟、罗万化、岳元声、顾允成、张纳陛、陈泰来、于孔兼、李启美、曾凤仪、锺化民、项德祯、李腾芳等，独不及日茂之名，未详其故。至《谏并封第二疏》，据行状称，撰稿未上，乃亦收入集中，则过矣。第二、三卷内，多案牍之文，颇为冗碎。

##### 《溟池集》十六卷（江苏巡抚采进本）

> 	明张文柱撰。文柱字仲立，昆山人。万历戊子举人，官临清县知县。是集前七卷为诗、赋，后九卷为杂文。每篇之下，或标《云见遗草》、《见薄游集》、《见扇》、《见题壁》、《见友人集抄》。盖其后人，博蒐佚稿而成也。

##### 《容台文集》九卷、《诗集》四卷、《别集》四卷（两淮马裕家藏本）

> 	明董其昌撰。其昌有《学科考略》，已著录。其昌以书画擅名，论者比之赵孟頫。然其诗文多率尔而成，不暇研炼，词章之学，盖不及孟頫多矣。

##### 《竹素堂藏稿》十四卷（浙江孙仰曾家藏本）

> 	明陈所蕴撰。所蕴字子有，上海人。万历己丑进士，官至南京太仆寺少卿。

> 	是集凡杂文十一卷，诗三卷。前有王宏诲、陈文烛《序》，俱称其官为陈比部，盖在郎署时所辑也。诗文摹拟太甚，未能杼轴予怀。詹景凤《明辨类函》，尝称所蕴文法汪伯玉，几为敌国，诗健而洁，近体亦似于鳞。则其宗法概可见矣。

##### 《青藜馆集》四卷（江苏巡抚采进本）

> 	明周如砥撰。如砥字季平，号砺斋，即墨人。万历己丑进士，官至国子监祭酒。是集刊於崇祯壬午，诗不及一卷，馀皆杂文，多馆课及应酬之作。如《太上感应篇序》之类，亦备录不遗，编次殊为芜杂。前有王思任、公鼐二“序”，思任《序》多称其制艺，鼐《序》多称其德量，其微意可思矣。

##### 《小山草》十卷（浙江巡抚采进本）

> 	明郝敬撰。敬有《周易正解》，已著录。是编首为《鲰生蠡管》三卷，首载《辟佛书》，次则辨论经旨之文；又杂著三卷，尺牍一卷，家乘三卷，盖其《山草堂全书》之一种。敬喜说经，古文非所留意，置之不论不议可矣。

##### 《姜同节集》八卷（江苏巡抚采进本）

> 	明姜志礼撰。志礼字立之，丹阳人。万历己丑进士，官至尚宝司卿，致仕后加太常寺少卿。是集惟第五卷后半为诗，馀皆杂文，所载诸疏，论列时事，颇为切直。其守泉州时，清还沙格澳及辨李相国伪书事；官两广时，拒李凤、高寀两珰及擒叛猺韦尚胜事，政绩多可称。官山东参政时，以争福王庄田谪官；官尚宝时，河南进玉玺，魏忠贤欲令表献，执不可。其风节亦殊可取，诗文则类皆应酬之作也。

##### 《刘直洲集》十卷（浙江孙仰曾家藏本）

> 	明刘文卿撰。文卿字徯如，江西广昌人。万历己丑进士，官至南京兵部员外郎。文卿性孤介，尝以忤权奸左迁，其文颇有英气。惟年仅三十三而卒，功候未深，故风格未就。集中如《急选被论辩疏》及《海防》二议，《台州、金华二府兴革条议》，亦可以考见时政也。

##### 《吴继疏集》十二卷（江苏巡抚采进本）

> 	明吴仁度撰。仁度字君重，金谿人。万历己丑进士，官至工部侍郎。《明史儒林传》，附载其父悌传末。其集初刻於万历乙卯，此本为其六世从孙廷相所重编。凡《中书考功奏疏》一卷，《抚晋奏议》六卷，《抚晋全草》三卷，各注原本卷次於下；又《遗稿》二卷，各注新增字。《抚州府志》称其为文不拘训诂，每脱稿，即弃去，故无存者。此二卷盖廷相摭拾残剩，附於奏议、公牍之后者也。

> 	仁度初除中书舍人时，尝争“三王并封”之事，其疏今载第一卷中。抚晋时，亦颇有擘画；《遗稿》则随笔写意而已。

##### 《叶玉成全集》四卷、《附录》二卷（浙江巡抚采进本）

> 	明叶永盛撰。永盛字子沐，泾县人。万历己丑进士，官至太仆寺少卿。事迹具《明史》本传。是集杂文一卷，奏疏三卷，为其裔孙沃若等所刊。当万历中叶，税珰用事，弊政百出，永盛以御史巡视浙江盐政，適奸人奏请增课，税珰持之甚急。永盛独抗疏纠论，屡折不回，卒以无扰。今诸疏及《措置浙盐始末》一篇，具在集中。《明史》本传，亦采录其略，其他序、启、祭文之类，仅二十馀首，则其子孙姑存手泽而已。末附《名宦录》一卷，皆万历中请祀呈详批答案牍及《去思德政碑》。又《乡会中式录》一卷，则永盛倡建崇文书院，疏请许商人占籍应试，因纪历科中式姓氏，以志不忘。所载至国朝康熙中，盖后人所续入也。

> 	是亦足见浙人之不忘永盛矣。

##### 《李湘洲集》十卷、《补遗》一卷（湖北巡抚采进本）

> 	明李腾芳撰。腾芳字子实，湘潭人。万历壬辰进士，官至礼部尚书。其学宗王守仁，故集中第二卷有《阳明集抄序》，反覆几二千言，发明良知之旨，至以事功、节义与辞章、养生，均为正道之障。又有《金刚经集注序》、《金刚经注采序》、《莲池自知录序》，皆提唱二氏之说。亦颇尊崇李贽，称为卓吾老子。

> 	盖明季士大夫所见大抵如斯，不但腾芳一人也。然腾芳留心经世，喜谈兵事，其《策倭安攘至计疏》及《进戚继光兵略》诸疏，犹非徒以狂禅纵论者矣。集无序跋，不知何人所编，据卷首《家传》，称其生平著作毁於峒寇，此本盖由掇拾而成，故十卷中多有录无书者，别以《补遗》一卷，刻於末云。

##### 《关中集》四卷（两江总督采进本）

> 	明余懋衡撰。懋衡字持国，婺源人。万历壬辰进士，官至南京吏部尚书。事迹具《明史》本传。是集乃其巡按陕西时所作。凡论说、杂文，共七十八篇，所评古今人物，皆蹈袭陈言，至谓《封建井田为可行》，尤属拘迂之见。《自序》称，万历丁未，杜门请告，四阅月而成帙，中有《自嗤》一篇云：“穷年焚膏，不得一二；偶得一二，索纸书之；纸墨未乾，已规规失。”其大略可观矣。

##### 《绿滋馆稿》九卷（江苏巡抚采进本）

> 	明吴士奇撰。士奇有《史裁》，已著录。是集文八卷，诗一卷。其文虽不能步趋归、唐，而文从字顺，尚不蹈王、李赝古之习，惟韵语牵率颇甚。朱彝尊《静志居诗话》称其长於史学，诗特馀艺，其殆然欤。

##### 《灵{艹谖}阁集》八卷（浙江孙仰曾家藏本）

> 	明汤兆京撰。兆京字伯闳，宜兴人。万历壬辰进士，官至监察御史。事迹具《明史》本传。兆京廉正鲠直，佐孙丕扬掌察典，尤力持公议，为群小所嫉；然律身严正，虽屡遭排击，卒不能以一言污之。其制行甚高，诗文非所属意，亦皆不入格。

##### 《西楼集》十八卷（福建巡抚采进本）

> 	明邓原岳撰。原岳字汝高，闽县人。万历壬辰进士，官至湖广按察司副使，《明史文苑传》附载《郑善夫传》中。是集诗十卷，文八卷。卷首谢肇淛所作《小传》，谓原岳为诗，初学郑善夫，已又学七子，既而一意摹古，要以唐人为宗，末年益复宏肆。今阅其诗，功候颇为不浅，惟未免有摹拟之痕也。

##### 《繁露园集》二十二卷（直隶总督采进本）

> 	明董复亨撰。复亨字元仲，元城人。万历壬辰进士，官至吏部郎中。外转布政司参政，未上而卒。是集凡文十七卷，诗五卷。复亨没后，其同里张铨序而刻之。其文喜剽掇词藻，如《广武郡理胡怀南治最承恩序》曰：“闲请所谓举业读之，其沈词怫悦，如游鱼衔钩，而出重渊之深；其浮藻联翩，若翰鸟婴缴，而坠层云之峻；其涵绵邈而吐滂沛，又若风飞焱竖，若芳<蒙生>馥而青条森也。”割裂文赋，以入散体，古今有是格律耶？诗尤非所擅长矣。

##### 《袁中郎集》四十卷（两江总督采进本）

> 	明袁宏道撰．。宏道有《觞政》，已著录。其诗文所谓公安派也，盖明自三杨倡台阁之体，递相摹仿，日就庸肤。李梦阳、何景明起而变之，李攀龙、王世贞继而和之。前后七子，遂以仿汉摹唐，转移一代之风气，迨其末流，渐成伪体，涂泽字句，钩棘篇章，万喙一音，陈因生厌。於是公安“三袁”，又乘其弊而排抵之。三袁者一庶子宗道、一吏部郎中中道、一即宏道也。其诗文变板重为轻巧，变粉饰为本色，致天下耳目於一新，又复靡然而从之。然七子犹根於学问，三袁则惟恃聪明；学七子者不过赝古，学三袁者，乃至矜其小慧，破律而坏度，名为救七子之弊，而弊又甚焉。观於是集，亦足见文体迁流之故矣。

##### 《游燕集》二卷、《小草斋稿》一卷（安徽巡抚采进本）

> 	明谢肇淛撰。肇淛有《史觿》，已著录。《游燕集》二卷，为万历己丑肇淛公车北上时所作；《小草斋稿》一卷，则己丑还山后至辛卯复上公车时所作。案：黄虞稷《千顷堂书目》，肇淛有《小草斋诗集》三十卷，《文集》二十八卷，又《续集》二卷。此二集乃集中之二种，非完帙也。

##### 《芙蓉馆集》二卷（浙江孙仰曾家藏本）

> 	明杨一葵撰。一葵字翘卿，漳浦人。万历壬辰进士，官至云南布政司。是集诗一卷，文一卷。诗格颇清，文则多应酬之作。首有蒋孟育《序》，称一葵先有《豫章集》及《画脂编》行世。今二书未见传本，其《自序》二篇，则在此集中云。

##### 《旭山集》十六卷（浙江孙仰曾家藏本）

> 	明金忠士撰。忠士字元卿，宿松人。万历壬辰进士，官至右佥都御史、巡抚延绥。是集诗止一卷，馀皆杂文，忠士历任边疆，所至皆有所建立，其施设颇见於集中。第六卷内《榆林、河套诸考》，条列颠末，述盛衰之势，备抚治之方，多可与史事相参核，盖皆得之阅历之实，故其言确凿可据。固不必其文词之工也。

##### 《石伯成诗稿》四卷（直隶总督采进本）

> 	明石九奏撰。九奏字伯成，冀州人。万历壬辰进士，官至兵备副使，进右参政。其诗多学《才调集》，而风格未成。朱彝尊《明诗综》选入《春郊》一绝，阅其全稿，实无有过之者也。

##### 《水明楼集》十四卷（福建巡抚采进本）

> 	明陈荐夫撰。荐夫名藻，以字行，更字幼儒，闽县人，万历甲午举人。朱彝尊《明诗综》作名邦藻。以集中行状考之，《明诗综》误衍一“邦”字也。是集诗九卷，诗馀一卷，赋及杂文四卷，考徐熥《晋安风雅》，自荐夫之曾祖煃、祖达、父辅之与其兄价夫，皆以诗名。其家学渊源，固有所自。曹学佺为之《序》，称其质癯而腹腴，语险而法中。虽目不涉诗书，迹不交山水，能使下帷之夫，骇其博雅，好游之士，推其韵致。则过其实矣。

##### 《折腰漫草》八卷（浙江孙仰曾家藏本）

> 	明华善继撰。善继字孟达，无锡人，官至永昌府通判。善继与弟善述，并有才名。朱彝尊谓其诗不及善述，然王世贞《序》列四十子诗，顾取善继而善述不与焉。殆以善述诗体格不纯，操纵任意，不若善继之惬適欤。是集刻於万历甲午，盖善继所自编也。

##### 《奉使稿》（无卷数，两江总督采进本）

> 	明朱之蕃撰。之蕃字元介，茌平人。南京锦衣卫籍，万历乙未进士第一，官至吏部右侍郎。之蕃以万历乙巳冬，被命使朝鲜，丙午春仲出都，夏杪入关，与馆伴周旋，有倡必和，录为二大册。第一册为《奉使朝鲜稿》，前诗后杂著，之蕃作也；第二册为《东方和音》，朝鲜国议政府左赞成柳根等诗也。末有《乙未制策》一道，及东阁倡和诗数首，为读卷官沈演等作，盖后人所附入。案：《千顷堂书目》，载之蕃《使朝鲜稿》四卷，《纪胜诗》一卷，《南还杂著》一卷，《廷试策》一卷，《落花诗》一卷，与此大同小异，盖所见者又一别本云。

##### 《清晖馆集》二卷（两江总督采进本）

> 	明谢廷谅撰。廷谅有《千金堤志》，已著录。是集上卷为诗，下卷为文，前有万历戊子陈文烛《序》，称其学问日富，变化无穷，与胡应麟并称。今观其所作，亦颇工丽自喜，而边幅太狭，犹在《少室山房集》下也。

##### 《薄游草》十五卷（浙江巡抚采进本）

> 	明谢廷谅撰。此集皆其宦游时所作，故以《薄游》为名。凡诗六卷，文九卷。

> 	《明史艺文志》载廷谅《薄游草》二十四卷，此止十五卷，殆非完本矣。

##### 《自愉堂集》十卷（浙江巡抚采进本）

> 	明来俨然撰。俨然字望之，三原人。万历乙未进士，官兵部主事。是集凡文四卷，诗六卷，乃其子复临所刊。酬应尺牍居其大半，他作亦多亢厉之音。朱彝尊《明诗综》不登一字，殆病其粗欤。

##### 《骆台晋文集》八卷（福建巡抚采进本）

> 	明骆日升撰。日升字台晋，泉州人。万历乙未进士，官至四川布政司参政，殉奢崇明之难，赠光禄寺卿。日升以节义显，而文章不免渐染时趋，末附《解经》数则及《学约规条》，则其为广西提学佥事时，以示诸生者也。

##### 《尚友堂集》二卷、《忠谏遗稿》一卷（福建巡抚采进本）

> 	明林秉汉撰。秉汉字伯昭，一字聚五，长泰人。万历乙未进士，官至浙江道监察御史，巡按广东，卒赠太仆寺卿，谥文端。事迹具《明史》本传。据张懋建所作《秉汉传》，称所著有《馆稿》、《疏草》、《尚友堂稿》、《若鴂草》、《长山集》。此总名《尚友堂集》，盖高密单德谟为之选定，裒为一编；惟其《忠谏遗稿》别为一卷，皆案粤时奏疏也。

##### 《元居集》九卷、附《哀荣录》一卷（福建巡抚采进本）

> 	明李春熙撰。春熙字皞如，号泰阶，建宁人。万历戊戌进士，官至南京户部郎中。是集诗五卷，文四卷，后附《哀荣录》一卷。诗分《姑熟草》、《彭城草》、《旅言》、《粤游草》、《燕游草》、《白门草》、《邺中草》七集。文则“奏疏”及征交阯时文移、公牍、条议，悉编入之。第七卷中，《论代藩争立》一疏，尤其大节也。集为崇祯辛巳其子嗣元所编，此本又其裔孙芳所重雕。据嗣元《序》，当有十二卷，今止十卷，然首尾完具，又似非阙佚。疑芳又有所合并，非尽原帙矣。

##### 《蛰菴日录》四卷（兵部侍郎纪昀家藏本）

> 	明顾起元撰。起元有《说略》，已著录。是集乃其天启壬戌、癸亥两年所作诗文。曰“蛰菴”者，《自序》谓：足疡至冬辄发，每寒月即自茧一室，塞向墐户，尝自笑以为似昆虫之入蛰，因以名其菴云。

##### 《樗全集》七卷、《附录》一卷（福建巡抚采进本）

> 	明王畿撰。畿字翼邑，号慕蓼，晋江人。万历戊戌进士，官至浙江布政使，与讲学之王畿同名，非一人也。是集诗文共七卷。末附《家谱》、《劝戒》二十则，为一卷。畿立身居官，矫矫自励，故所为诗文，皆质朴类其为人。卷首《序》为施邦<日翟>所作。畿视学浙江时拔邦曜第一，邦曜贫不能婚，畿为备聘，拜雁於官署。邦<日翟>即於是秋登第，后殉节为完人。其识鉴为世所推服云。

##### 《大旭山房集》一卷（江西巡抚采进本）

> 	明邓渼撰。渼字远游，自号箫曲山人，建昌人。万历戊戌进士，官至佥都御史，巡抚顺天。忤魏忠贤，谪戍贵州。崇祯初，放还，卒。是集皆散体之文。案明版《唐文粹》之首，有渼《序》曰：文家法秦、汉，非不善也，然摹拟工则蹊径太露；构撰富则窠臼转多，至近日肤浅之法，畏难好易，眉山盛而昌黎、河东二氏诎云云。颇中明季古文两派之病。其自作则未能凌跨一时也，《千顷堂书目》有《渼留夷馆集》四卷、《南中集》四卷，《红帛集》四卷，不载此集，殆偶未见欤。

##### 《百花洲集》二卷（江苏巡抚采进本）

> 	明邓云霄撰。云霄字元度，东莞人。万历戊戌进士，官至广西布政使参政。

> 	是集乃其官长洲时所作，故以“百花洲”为名。其诗近体居十之八九。

##### 《解弢集》一卷（两淮盐政采进本）

> 	明邓云霄撰。云霄作《冷邸小言》，论诗以妙悟为宗，以自然为用。故兹集所载，多仿王、孟之音，而酝酿深厚则未及古人。昔严羽作《沧浪诗话》，标举盛唐，而所作乃惟存浮响；云霄所论所作，盖均似之矣。

##### 《一斋诗集》十三卷（福建巡抚采进本）

> 	明陈第撰。第有《伏羲图赞》，已著录。是集凡《粤草》一卷，诗文各半，万历戊戌至庚子，游广东时作也。《寄心集》六卷，焦竑为之选定，皆四言五言古诗，多涉论宗，故别为一集；《五岳游草》六卷，大抵纪游之咏。而杂诗亦散见其中，不尽为山水作也。据原《序》尚有一集名《塞曲》，乃官蓟州游击时作，此集不载，盖佚之矣。第《韵书》妙有神解，遂为言古音者之开山；诗则信笔而成，非所擅长，然第亦不必以此擅长也。

##### 《缑山集》二十七卷（浙江汪汝瑮家藏本）

> 	明王衡撰。衡有《纪游稿》，已著录。万历戊子，衡举顺天乡试第一，时其父锡爵在政府，为高桂、饶伸所劾，遂不复会试。锡爵罢相后，始登万历辛丑进士第二，入翰林。旋即归养，得以其闲，肆力於古学，与王世贞虽同里闬，而不蹈其蹊径。然颇染陈继儒之俗格。《明史隐逸传》称，锡爵招继儒与衡读书支硎山，其所由来者渐矣。

##### 《许锺斗集》五卷（浙江孙仰曾家藏本）

> 	明许獬撰，獬有《八经类集》，已著录。是集大抵应俗之作，馆课又居其强半。盖明自正、嘉以后，甲科愈重，儒者率殚心制义，而不复用意於古文词。洎登第宦成，菁华已竭，乃出馀力以为之，故根柢不深，去古日远，况獬之制义，论者已有异议，则漫为古调，其所造可知矣。

##### 《刘练江集》七卷、《附录》一卷（编修程晋芳家藏本）

> 	明刘永澄撰。永澄字静之，宝应人，万历辛丑进士，官国子监学正；乞归省亲，起兵部职方司主事，未上卒，事迹具《明史》本传。是集文六卷，诗一卷，附录一卷，乃永澄殁后，其友刘宗周等共为裒辑。其文章平正通达，而大致谨严，篇首《程朱药言序》，尤为深切，盖永澄虽与东林诸人游，而操履笃实，故词采不足，而持论不诡於正，无门户标榜之习云。

##### 《叶子诗言志》十二卷（浙江巡抚采进本）

> 	明叶秉敬撰。秉敬有《字孪》，已著录。是编首载《述职吟心》五卷，乃大计入觐时作；次载《赋类》一卷，《吟类》一卷，乃督学河南时作；次《遒徇编》五卷，则杂录对联偶语。《自序》称，取《虞书》“诗言志”，《论语》“志於学”二语，以为作诗要领，故以此名其集。秉敬淹贯群书，著述甚富，而所作韵语，乃过於质朴，殆所谓诗有别才耶？

##### 《元凯集》五卷（福建巡抚采进本）

> 	明陈勋撰。勋字元凯，闽县人。万历辛丑进士，官至户部郎中《福建通志》载，《元凯集》四十卷。此本仅文三卷，诗二卷，然首尾完足，初非有阙。集为其同年吕纯如所刻，或经纯如选定耶？勋为郑善夫外曾孙，其瓣香有自，故虽无杰构，而尚有典型。

##### 《白榆集》二十卷（江苏巡抚采进本）

> 	明屠隆撰。隆有《篇海类编》，已著录。是集诗八卷，文十二卷。隆为人放诞风流，文章亦才士之绮语。陈子龙《明诗选》，谓其诗如冲繁驿舍，陈列壶觞、顷刻办就，而少堪下箸，文尤语多藻绘，而漫无持择，盖沿王、李之涂饰，而又兼涉三袁之纤佻也。

##### 《由拳集》二十三卷（内府藏本）

> 	明屠隆撰。是集凡赋一卷，古今体诗十卷，杂文十二卷。时隆方知青浦县，故以“由拳”为名。

##### 《玉茗堂集》二十九卷（两江总督采进本）

> 	明汤显祖撰。显祖有《五侯鲭》、《字海》，已著录。显祖於王世贞为后进，世贞与李攀龙持上追秦、汉之说，奔走天下，归有光独诋为庸妄。显祖亦毅然不附，至涂乙其四部稿，使世贞见之。然有光才不逮世贞，而学问深密过之；显祖则才与学皆不逮，而议论识见，则较世贞为笃实。故排王、李者，亦称焉。

> 	是集凡诗十三卷，文十卷，尺牍六卷。前有南丰朱廷诲《序》，称其：解阴符五贼禽制之法，序《春秋》辑略，发仁孝动天下之旨，记小辨明复小乾大之一致，非无根据之学者，然终非有光匹也。

##### 《適適斋鉴须集》七卷（福建巡抚采进本）

> 	明陈玉辉撰。玉辉字达卿，号荆碧，惠安人。万历辛丑进士，官至南京监察御史。所著有《客客轩散言》、《皇荂草》、《公馀课儿草》、《岳阳草》诸种，此集乃其一也。凡语录一卷，文五卷，诗一卷。其子龙岩题识，谓全集未刻，已经沦轶，故所存者止此。玉辉从邹元标讲学，其文章根柢，尚为醇正，诗则随意抒写，不求甚工，又多佚脱，如《白门纪怀》七言律诗，称依上下平韵次第，当有三十首，今仅存二十首，则其残阙可知已。

##### 《薛文介公文集》四卷（江苏巡抚采进本）

> 	明薛三省撰。三省字鲁叔，定海人。万历辛丑进士。官至南京礼部尚书，卒谥文介。是编有文无诗，奏疏几居其半，奏疏中，辞谢者又居其半。惟《请福王之国》一疏，最为激切，其官检讨时所上也。

##### 《丛桂轩集》二卷（浙江朱彝尊家曝书亭藏本）

> 	明吴大经撰。大经字元常，常熟人。是集大经所自编。前有万历癸卯《自序》，称谢去帖括之学，盖山林之士也。其诗酷摹剑南，圆熟有馀，深微不足。魏浣初《序》，乃谓袁宏道推明代诗人以徐渭为第一，而大经配之。殆非笃论矣。

##### 《蟋蟀轩草》（无卷数，山东巡抚采进本）

> 	明刘士骥撰。士骥字允良，禹城人。万历甲辰进士，官翰林院编修。士骥於李攀龙为乡人，而不循其门径，是集前有李若讷《序》，称允良自言，少年濡首李、王诸家。顾李、王生今日，宜另绣其肠，其不肯从风而靡，不为无见。然集中诗文，乃作啴缓之音，是则楚既失之，齐亦未为得也。

##### 《四然斋集》十卷（兵部侍郎纪昀家藏本）

> 	明黄体元撰。体元字长卿，穀城人。万历甲辰进士，官至山东按察司副使。

> 	是集，体元所自编，取中和集身心世事，谓之四缘：“委身寂然，委心洞然，委世混然，委事自然”之语。故以“四然”名斋，因以名集。盖明季士大夫耽二氏者，十之九也。

##### 《樊致虚诗集》四卷（两淮盐政采进本）

> 	明樊良枢撰。良枢字尚植，一号致虚，进贤人。万历甲辰进士，官至浙江提学副使。是编凡《匡山社集》一卷，《二山草》三卷，皆以所居地名之：匡山取居近匡庐之义，二山则官淮南时取淮南大小山之义也。《二山草》中又附以其叔俊、弟尚燝、良楹、子重鹏等次和之作，大抵多规橅七子声调。

##### 《峡云阁存草》七卷、《后存草》七卷（福建巡抚采进本）

> 	明魏濬撰。濬有《易义古象通》，已著录。其诗草本四十卷，是集仅删取十四卷，故谓之“存草”。《存草》为未第时之诗，“后存草”为既第后之诗。其“后存草”内又分为初燕诗、农诗、桂诗、东诗、东后诗、家诗、衡诗各一卷，盖皆随宦迹所及，各举地名之一字以为标目。其诗不出赝古之习。盖万历以后之诗，不公安、竟陵，则仍太仓、历下耳。

##### 《隆德堂诗文稿》二卷（直隶总督采进本）

> 	明魏纯粹撰。纯粹字仲乾，柏乡人。万历甲辰进士，官至监察御史。是集诗文各一卷，多其官永城知县时作；末附为御史时，《请假省亲疏》一篇。

##### 《荑言》六卷（两江总督采进本）

> 	明余懋孳撰。懋孳字舜仲，婺源人。万历甲辰进士，官至给事中。此集乃懋孳所自编，凡文五卷，诗一卷。其曰“荑言”者，盖取荑稗之意，自谓学而无当於道者稗学也，言而无当於道者荑言也。又谓“命题属草”，聊供酬应。今观其文，如《门墙桃李册序》、《刻联捷稿引》、《细草流芳册小引》、《题龙山课艺》等篇，皆不免俗体，盖疏於芟汰之过也。

##### 《皆春园集》四卷（两淮盐政采进本）

> 	明陈完撰。完字名甫，号海沙，南通州人，万历丙午举人。是集为完所自编。

> 	其诗多恬適敷畅，而不见性情，较黄省曾《五岳山人集》，格调相似，而才力尚不能逮也。

##### 《达观楼集》二十四卷（江西巡抚采进本）

> 	明邹维琏撰。维琏字德辉，号匪石，新昌人，万历丁未进士。官吏部郎中时，以疏劾魏忠贤，谪戍贵州；崇祯初，召为南京太仆寺卿，洊擢右佥都御史，巡抚福建，剿海寇有功，终为温体仁所忌罢。崇祯八年，起为兵部右侍郎，未上而卒，事迹具《明史》本传。是编诗集凡六卷，曰《愿学编》，盖早年初学之作；曰《宦游草》，作於司理延平时；曰《友白草》，作於贵州谪戍时，盖拟太白之流夜郎也；曰《友欧草》，作於起官太仆时，盖南太仆署在滁州，多欧阳修遗迹也；曰《导噫草》，中多感慨时事之什，盖作於抚闽时也；文集凡十八卷，首冠以《四书、五经疑义》，中如《信丰坊伪石经》、《信俞庭椿改周礼》、《信蔡沈三代改时不改月》诸说，皆未为卓识。盖其气节才略，足以自传，学问则未深造也。据编首《自序》，尚有《大梦稿》、《又梦稿》、《自警编》诸目，此本皆无之，或维琏自删，或后来所佚，均不可考矣。

##### 《扫馀之馀》三卷、附《归涂闲纪》一卷（浙江巡抚采进本）

> 	明刘锡元撰。锡元字玉受，长洲人。万历丁未进士，官至贵州提学佥事。是集第一卷《庚夏七发》，记其庚申夏病疫事；二卷为序记、简牍、杂文；三卷为杂文，乃其官祠部时考验众僧杂作。附《归涂闲纪》一卷，则记其官黔中苗乱事，大抵多作佛家偈语，间涉俳体。

##### 《湛园集》十卷（山西巡抚采进本）

> 	明程正己撰。正己字道先，号澄源，长治人。万历丁未进士，官至佥都御史，巡抚保定，以忤奄党削职，后终於兵部侍郎。是集为其子之璿所编，凡诗五卷，文五卷，大抵惟取自適，无意求工。

### 一百八十 集部三十三

#### 别集类存目七△《太古堂集》二卷（山东巡抚采进本）

> 	明高宏图撰。宏图字子犹，号硜斋，胶州人。万历庚戌进士，官至南京户部尚书。福王时，为东阁大学士，南京破后，不食死。事迹具《明史》本传。其诗文经兵燹之后，多散佚不存。是集诗一卷，文一卷，为其同里法坤厚及族孙敬业所蒐辑，盖仅存其什一矣。

##### 《泊水斋文钞》三卷（山西巡抚采进本）

> 	明张慎言撰。慎言字金铭，号藐山，《千顷堂书目》作号藐姑，疑其自号“藐姑山人”，而称者各省其文也。阳城人，万历庚戌进士，官至南京吏部尚书。

> 	事迹具《明史》本传。初慎言官御史时，以论“三案”谪戍肃州，撰《悔草》；后官刑部侍郎时，谳狱失旨，罢官家居，著《泊水诗文集》。皆已散落。此集仅存奏疏三首，馀皆序记及杂著。卷首有康熙庚辰陈廷敬《序》，谓慎言在其乡，有兴起文学之功云。

##### 《妙远堂集》四十卷（两淮盐政采进本）

> 	明马之骏撰。之骏字仲良，新野人。万历庚戌进士，官户部主事。是集凡诗十四卷，文二十六卷。万历季年，文体渐变，竟陵锺惺、谭元春，倡尖新幽冷之派，以《诗归》一编，易天下之耳目。之骏於锺惺为同年，亦与王稚登之子留造作新声，务以鲜警秀异相倡和，均别派也。锺、谭之名最盛，后来受诟亦至深；之骏与留，名不甚盛，故所作亦如花香草媚，不久而自萎，谈艺者遂不复抨击，此集盖偶尔得存耳。

##### 《东极篇》（无卷数，浙江巡抚采进本）

> 	明文翔凤撰。翔凤有《太微经》，已著录。是集皆官莱阳令时所作。尝自制五岳冠，并以“五岳”为号，“东极”亦其号也，故以之名篇。是集不分卷数，诗总目曰《海云集》，文总目曰《日门稿》。其中子目，有所谓《蓬莱诗》者，以登州之蓬莱阁也；《日华诗》者，以听讼之日华堂也；《九青诗》者，以游大泽山，遂易大泽为九青也；《入院诗》者，奉檄入棘闱前后题咏也。诗文率多怪僻。《纪梦诗》无非自为夸诩，尤狂而近於诞矣。

##### 《文太青文集》二卷（陕西巡抚采进本）

> 	明文翔凤撰。此本为其七代孙三捷所手钞。上卷为《讲章》，下卷为《诗赋杂作》，乃偶然选录之本，非完帙也。

##### 《慧阁诗》八卷（浙江巡抚采进本）

> 	明陈翼飞撰。翼飞字元明，平河人。万历庚戌进士，官宜兴县知县。所著有《慧阁》、《长梧》二集，己未、庚申、辛酉、壬戌行卷，此特其中一种。大抵墨守七子流派，音节宏壮而切响甚稀，间附以四六序，尚颇工整。

##### 《漆园卮言》二十四卷（浙江巡抚采进本）

> 	明庄起元撰。起元字仲孺，武进人。万历庚戌进士，官至太仆寺少卿。是集大抵应酬之作，下至吏牍公移、告示，靡不汇录；且多编次丛脞，目中列目，如启类之中分宰执、翰林诸门，已可不必，乃又列交际、通用一门，殆近类书。

> 	《昭明文选》之分类，与杜诗、苏诗之分类，均无是也。

##### 《铜马编》二卷（浙江巡抚采进本）

> 	明杨德周撰。德周有《澹圃芋记》，已著录。是集乃其崇祯中为古田知县入觐京师，往返记程之作。上卷冠以《北征记》，次以《北行诸诗》；下卷冠以《南征记》，次以《南旋诸诗》。文格颇历落自喜，诗则庸音也。

##### 《许灵长集》（无卷数，浙江巡抚采进本）

> 	明许光祚撰。光祚字灵长，陕西人。是集刻於万历壬子。诗格平易，罕逢警策。刊本不分卷数，而各体之首，必题曰《初集》，盖犹未竟之本也。

##### 《无欲斋诗钞》一卷（直隶总督采进本）

> 	明鹿善继撰。善继有《四书说约》，已著录。此乃所作诗稿，称《成云洞定本》。诗后间有评语，不知何人所选辑也。案李光地有《成云洞诗韵》，或光地所评欤？善继成仁取义，大节凛然，诗笔亦有遒劲之气，而不耐苦吟，未免失之觕率。

##### 《明德堂文集》二十六卷（浙江巡抚采进本）

> 	明吕维祺撰。维祺有《四礼约言》，已著录。维祺晚殉闯难，以节义显。其生平盖主於笃实践履，而不求以文章名世，然所论建多朴实，亦异乎空谈经济之流。集为崇祯庚辰吴伟业所编，一名《慎独堂集》。凡文十七卷，诗三卷，《会约》二卷，《语录》四卷，后载《制艺》三首；又张鼎延所作《全城定变记》一篇，纪崇祯庚辰维祺家居平土寇王之典事，则康熙二年维祺子兆璜刻集时，所附入也。

##### 《逸园新诗》一卷，《咏怀诗》一卷（陕西巡抚采进本）

> 	明耿志炜撰。志炜字明夫，逸园其别处也，武功人。万历癸丑进士，官至提督四译馆少卿。是编乃志炜归田后所作，於诗境未能深造，至於《咏怀诗》一卷，追和步兵，且一一次其原韵，尤为攻所必不能胜矣。

##### 《文敏遗集》三卷（直隶总督采进本）

> 	明李国<木普>撰。国<木普>字元冶，号绩溪，高阳人。万历癸丑进士，官至中极殿大学士。事迹附见《明史李标传》。国<木普>遗文，明季佚於兵燹。国朝顺治己亥，其子大学士霨掇拾残阙，缉为一编；康熙丁未，始获其刻本於同里张亦纯，删除重复，得文二十二篇、诗一百一十四首。辛酉纂修《明史》，复於书局得其奏疏十三篇，因重编为三卷，而以《志铭》、《墓表》、《碑》附焉，即此本也。其诗文多馆阁酬应之作，盖霨所得於亦纯者，本其官翰林时课稿，故所存止是云。

##### 《丰麓集》七卷（江西巡抚采进本）

> 	明吴兆璧撰。兆璧字文焕，一字子穀，丰麓其别号也，金谿人。万历乙卯辛酉两中副榜，卒不第，以廪贡生官连州学正。是集皆所著杂文，末附圹志，而以门人周懋文所作《家传》，冠於卷端。

##### 《博望山人稿》二十卷（安徽巡抚采进本）

> 	明曹履吉撰。履吉字元甫，当涂人。万历丙辰进士，官至河南提学佥事。是集诗六卷，文十一卷，尺牍三卷，刻於崇祯戊辰，乃履吉归田以后所自编。卷首别载书目一叶，称未刻者有《渔山堂稿》、《携谢阁稿》、《青在阁稿》、《辰文阁稿》，则此犹非其全集矣。

##### 《蘧园集》十卷（浙江巡抚采进本）

> 	明顾简撰。简字默孙，自号“蘧园居士”，归安人。万历戊午举人，不乐仕进，年仅五十而卒。其婿钱鸿裒录遗稿，编为是集。凡诗五卷，文五卷。

##### 《白下集》十一卷（两江总督采进本）

> 	明黄姬水撰。姬水（字淳父）有《贫士传》，已著录。是集诗六卷，赋一卷，文四卷。姬水自吴门徙居金陵所作，故以“白下”为名。王世贞《序》，谓姬水始务以清丽宏博自喜。中年游白下，稍趋澹辞雅调，晚节益自喜为工语，东南诸诗人，不能先淳父而指屈也，其文则不复置论。然观姬水《自序》，似所编实止各体诗，其馀数卷，为其子后来增入也。姬水本五岳山人省曾子，而世贞《序》谓省曾为姬水之“王父”，同时之人不应有误，殆刊本衍一“王”字欤。

##### 《高素斋集》二十九卷（江苏巡抚采进本）

> 	明黄姬水撰。是集凡赋一卷，诗十二卷，杂文十六卷。王世贞《艺苑卮言》，称其诗如“北里名姬作酒纠”，时出俊语，褒中寓贬，已足见其一斑矣。

##### 《黄淳父集》二十四卷（浙江汪汝瑮家藏本）

> 	明黄姬水撰。是编乃万历乙酉，其婿顾大思裒《白下》、《高素斋》二集及所未刊者并梓之，凡赋颂赞诗十六卷，杂文八卷。

##### 《元盖副草》二十卷（浙江孙仰曾家藏本）

> 	明吴稼竳撰。稼竳字翁晋，孝丰人。官南京光禄寺典簿，累迁云南通判。稼竳素与吴应旸、臧懋循游，故是集之《序》，应旸撰而懋循书之。

> 	其称《元盖副草》者，应旸《序》谓“元盖”，天目山别名。其藏书有在，姑谓之副。盖夸大之词，谓尚非其名山之正本耳。稼竳少年，以诗见称於王世贞，朱彝尊《静志居诗话》，亦称其乐府如“健儿骑骏马，左右驰突，靡不如意”。

> 	近体颇合西昆，然摹古终太有痕也。

##### 《皆非集》二卷、附《一枝轩吟草》二卷（浙江郑大节家藏本）

> 	明万达甫撰。达甫字仲章，号纯初，鄞县人。都督佥事表之子，少袭世职，官至广东海防参将。表虽将家子，而笃好词翰，达甫承其渊源，亦善吟咏，此集其诗稿也。末附《一枝轩吟草》，乃其子邦孚所作，仅五十馀首。邦孚亦以世荫官至福建总兵官、左军都督府佥事。

##### 《瞿冏卿集》十四卷（江苏巡抚采进本）

> 	明瞿汝稷撰。汝稷字元立，常熟人。礼部侍郎景淳子，用父荫，官主事，仕至太仆寺少卿。事迹附见《明史景淳传》。是集为眉州张养正所编，凡诗五卷，文九卷。前有叶向高所作《墓志铭》，称汝稷最不喜温陵李贽，以为得罪名教，其识实出明季士大夫上，其诗文则未能凌跨流辈也。

##### 《梅颠稿选》二十卷（两江总督采进本）

> 	明周履靖撰。履靖有《夷门广牍》，已著录。所著有《闲云稿》、《泛泖吟》、《咏物诗》、《螺冠子诗馀》、《茹草编》诸集。陈继儒汇而选之，以成此编，盖二人气类相近也。

##### 《雅尚斋诗草二集》二卷（浙江汪汝瑮家藏本）

> 	明高濂撰。濂字深甫，号瑞南，仁和人。其诗先有《初集》，今未之见。此其二集也。前有万历辛巳《自序》，大旨主於得乎自然，以悦性情，故往往称心而出，无复锻炼之功，其时山人、墨客多此派也。

##### 《甬东山人稿》七卷（浙江巡抚采进本）

> 	明吕时撰。时一名时臣，字仲父，鄞县人。游衡王、沈王诸邸，亦当时所谓山人者也。时年六十，即治生圹於句章之夕阳里，自撰《墓铭》，述所著有“诗文集”及“乐府”等稿。此集刻於万历辛巳，皆诗无文。陈子龙《明诗选》，称其颇有高、岑遗调。盖万历以后，公安、竟陵交煽伪体，幺弦侧调，无复正声，时诗在淫哇嘈囋之秋，尚为不坠风格。故子龙见近似者而喜也。

##### 《李山人诗》二卷（浙江范懋柱家天一阁藏本）

> 	明李生寅撰。生寅字宾父，鄞县人。是集为其邑人杨承鲲所选。诗皆短章，音节颇谐，而乏深警之思，亦颇窘於边幅，盖思清而才弱者也。前有万历壬午，鄞县知县杨芳《序》，称其名可得而闻，人不可得而见，则其品在当时山人上，宜其诗之不俗矣。

##### 《复初集》三十六卷（庶吉士戴震家藏本）

> 	明方承训撰。承训号鄈邖，徽州人。是集乃承训所自编，前有万历癸未《自序》，称家世役什一，不乐仕进，盖贾人子。又称间以玉献，即被摈斥弗用。

> 	盖终於不遇之士也。集首冠以《原初漫谈》七条，大抵扬、何、李之馀波，而变本加厉。於唐以来诗文，如李、杜、韩、柳，无不排击，然核其所作，乃了不异人。

##### 《玩画斋杂著编》八卷（浙江汪汝瑮家藏本）

> 	明姚翼撰。翼字翔卿，归安人，由岁贡生官广济县知县。是集皆所著杂文，编年排次。翼为茅坤妇弟，其文格亦略相近。第八卷内附以瞿九思评语。前有其门人沈位《序》，作於隆庆丁卯，而所录文至万历乙亥，盖自三卷以下，皆作《序》后所续刻也。

##### 《性灵稿》二卷（浙江巡抚采进本）

> 	明朱师孔撰。师孔字时行，徽州人，家於武昌。万历中岁贡生。是集名以“性灵”，盖欲抒写襟抱，不落窠臼之意，然师孔为吴国伦弟子，究不能出七子之轨辙。

##### 《石秀斋集》十卷（江苏巡抚采进本）

> 	明莫是龙撰。是龙有《画说》，已著录。是龙书画皆有名，而为诗不屑深思。

> 	《明诗综》载有《莫廷韩遗稿》，不著卷数。此本前有“传”一篇，於是龙平生事迹不甚详备，又无“序”、“跋”及目录，其末卷亦有阙佚。然《明史艺文志》云：莫是龙《石秀斋集》十卷，与此本合。岂彝尊所见又别一本欤？

##### 《段黄甫诗稿》（无卷数，两江总督采进本）

> 	明段黼撰。黼字黄甫，别号“景山樵客”，曹州人。万历中诸生。是集为其友人王士龙所编。朱彝尊《明诗综》称：黼所著有《抱璞集》。未知为此稿之别名。抑或别有一编也。

##### 《汪遗民诗》一卷（两江总督采进本）

> 	明汪逸撰。逸字遗民，歙县人。是集诗一卷，皆与马时良、仲良兄弟倡和之作。首载《友声叙》一篇，为内黄司乃疆作。称友声两卷，余得而展玩之，独抒如展绮縠，合奏如答笙簧。是其诗本编入《友声集》中。此本乃录出逸诗，别为一卷耳。末附汪以俊诗二首，以俊字用章，亦与马氏兄弟为诗友者也。

##### 《环翠堂坐隐集选》四卷（安徽巡抚采进本）

> 	明汪廷讷撰。廷讷字无如，休宁人。是集古今体诗一卷，词一卷，南北曲一卷，随录一卷。萧和中《序》称，廷讷本有《环翠堂集》三十卷，与此本多重见。

> 	盖坐隐乃其园名，故别自摘选为此集，而仍以“环翠堂”冠之。集中酬唱，皆陈继儒、方于鲁之流，又与李贽赠答，至称其“著书皆了义，评古善诛心。”旨趣如此，其渐於当时气习者深矣。

##### 《笑拙墅稿》一卷（浙江汪汝瑮家藏本）

> 	明金建中撰。建中字仲立，海阳人，万历中国子监生。笑拙墅者，其别业名也。是编前列诸人序记、传赞，次为建中所作诗，多咏园中景物，后附其子麟祥《跋》并《志感诗》。

##### 《古雪斋近稿》一卷（浙江孙仰曾家藏本）

> 	明朱多颎撰。多颎字以昭，号斗斋，南昌人，宁藩裔也。在万历间，与李维桢、曹学佺等倡和，其诗修饰风调，流易有馀，而短於精诣。

##### 《荪堂集》十卷（浙江孙仰曾家藏本）

> 	明吴文奎撰。文奎字茂文，歙县人。是集凡诗六卷，杂文四卷。文奎受业於兴国吴国伦，故所作全效国伦之体，李维桢《序》，亦称其渊源如是云。

##### 《江皋吟》一卷（浙江孙仰曾家藏本）

> 	明刘师朱撰。师朱字仲文，号嵩潭，大名人，万历中由贡生官至庐州府同知。

> 	是集原序称作於庐州，故名曰：《江皋吟》。然集中有都门所作，有出塞所作，有超然台所作，则亦不尽庐州诗，特刻於庐州耳。诗多浅语，原序亦称其由兖州闲曹改庐江剧任，有顾盼自喜之意云。

##### 《潘象安诗集》四卷（浙江孙仰曾家藏本）

> 	明潘纬撰。纬字仲文，一字象安，歙县人，家於白岳之下。万历中，以赀官武英殿中书舍人，归田以后，有《养疴》、《游淮》、《园居》诸集，此其汇刻之本也。五言古体多摹文选，七言古体，学初唐，近体亦颇有大历诸人风调，然音节畅而性情少，所谓得皮而未得髓者也。中间颍阳许国、岭南区大相二人评语，如批点时文之法，亦非古人体例。

##### 《白云集》七卷（浙江巡抚采进本）

> 	明陈昂撰。昂字尔瞻，一字云仲，莆田人，自号“白云先生”。是集前有锺惺所作传，称集本十六卷，又《排律》一卷。昂没后，散佚无存。万历戊午，其同里宋珏重加裒集，仅得五言律诗七百首，七言律诗十二首。其诗颇学少陵、右丞，得其形似。

##### 《黄元龙诗集》八卷、附《尺牍》二卷（浙江巡抚采进本）

> 	明黄奂撰。奂有《元龙小品》，已著录。其诗意主独造，而失之生硬，集中诸体皆备，独无七言律诗，盖流俗唱和，多以七言律诗，故奂薄而弗为。然诗之雅俗在格韵，不在体裁，苟词旨凡近，即四言亦属庸音；苟兴象深微，即七字亦成高调。必禁此一体不作，是又山林畸士，矫枉过直之失也。

##### 《张太初集》八卷（浙江孙仰曾家藏本）

> 	明张汝元撰。汝元字太初，江宁人。万历中诸生，以诗受知於学使陈文烛。

> 	文烛为序而刊之，其七言短歌，间有作意，而陶冶未精，他体则更减色，文烛《序》中多引二谢以下诗人拟之，盖奖成后进之意，不必甚确也。

##### 《吾野诗集》五卷（福建巡抚采进本）

> 	明黄克晦撰。克晦字孔昭，号吾野，惠安人。少工绘事，《御定佩文斋书画谱》列之画家传中。其诗有《金陵游稿》、《匡庐集》、《北游草》、《金台诗》、《宛城集》、《五羊草》、《西山唱和编》、《观风录》等，凡四十卷。其《金陵稿》则张仲立刊之，《西山唱和编》则李于美刊之，《金台诗》则林登卿刊之。

> 	殁后二年，同里黄克缵复刻其遗诗六卷於聊城，岁久皆散佚。此本乃康熙壬午其五世孙象潜摭家藏遗帙，裒而重鋟，其编次颇多未善，如《小金山诗》本五言律诗二首，而联为一篇，列之五言古体中，殊为失检。然克晦诗别无传本，亦赖此刻以传。其诗亦出历下、太仓之门户，而渐染稍轻。朱彝尊《静志居诗话》谓青溪社集诸人，允当推克晦为祭酒，盖以此也。

##### 《梦草堂稿》十二卷（浙江孙仰曾家藏本）

> 	明胡镇撰。镇字子重，歙县人。万历中贾人，其诗以宫、商、角、徵、羽，分五集，每卷又以《天时》、《园圃》等门分类，各有圈点评识，皆坊刻俗本之体例，即诗可知矣。

##### 《程仲权诗集》十卷、《文集》十二卷（浙江巡抚采进本）

> 	明程可中撰。可中字仲权，休宁人。是集每体为一卷，每卷不过数页；其六言律、七言排律，及赋、颂诸体，至以一首为一卷，编次殊为繁碎。其诗亦七子末派也。

##### 《丰正元集》四卷（浙江巡抚采进本）

> 	明丰越人撰。越人字正元，鄞县人，坊之孙也。尝自号“天放野人”故《千顷堂书目》作《天放野人集》，所载卷数与此本相合，盖即一书而异名也。后有其子建《跋》，称其遭逢骨肉之难，故往往有凄咽之音云。

##### 《甜雪斋集》二十卷（两江总督采进本）

> 	明单思恭撰。思恭字惠仍，扬州人。是编凡诗十卷，文十卷，气格纤琐，皆无足取，前有思恭《自序》，大旨以竟陵为宗。

##### 《梅禹金集》二十卷（安徽巡抚采进本）

> 	明梅鼎祚撰。鼎祚有《才鬼记》，已著录。是集乃其诗，凡分《庚辛草》四卷，《与元草》八卷，《予宁草》八卷。鼎祚辑《八代诗乘》，又辑《古乐苑》，於诗家正变源流，不为不审，而所作止此，则囿於风气，委曲谐俗之过也。

##### 《牒草》四卷（直隶总督采进本）

> 	明赵宧光撰。宧光有《说文长笺》，已著录。此集皆其尺牍。有明中叶以后，山人墨客，标榜成风，稍能书画诗文者，下则厕食客之班，上则饰隐君之号。借士大夫以为利，士大夫亦借以为名。观於是集，可以见当时风气矣。此本标目参差，前两卷题曰《寒山藏》，而以《牒草》为子目；一卷题曰《附录》，皆他人之作，又一卷题曰《牒草》卷之八，则当不止此四卷。盖随时刊刻，以为赠遗之具，故不得而画一也。

##### 《益斋存稿》一卷（两淮盐政采进本）

> 	明翁正春撰。正春初名允瑃，字克生，金华人。明季纵游江湖间，其诗颇多哀厉之音。是集诗凡一百十三首，其子煊、煐录之，附编宋翁卷《西岩集》后，疑为卷之后裔也。

##### 《谢耳伯诗集》八卷、《文集》十六卷（福建巡抚采进本）

> 	明谢兆申撰。兆申字伯元，号耳伯，邵武人。万历中贡生，兆申好深沉谿刻之思，又多杂以奇字，其文蹇棘幽晦，至使人蜇口惨腹而不可句。其乡人曹能始《序》，谓为远溯扬子太元之脉以为文；黄居中《序》，谓其平生喜交异人，购异书，摭异闻异见，盖好奇而过者也。诗稍可成诵，皆四言、五言古体，因不屑唐以后语，故不为律诗。昔欧阳修柄文，斥刘几为险怪，兆申险怪，殆甚於几，当时省闱、京兆，试辄报罢，宜矣。其诗题曰《全集》，文则题曰《初集》，当尚有二集，今未之见也。

##### 《雪浪集》二卷（两江总督采进本）

> 	明释洪恩撰。洪恩字三怀，上元人。居长干寺，尝说法雪浪山中，故以名集。

> 	上卷为诗，下卷为偈语、杂著。朱彝尊《明诗综》载其诗二首，然未离世法之僧，不能语带烟霞也。

##### 《空华集》二卷、《饮河集》二卷、《止啼集》一卷、《石头庵集》五卷（两江总督采进本）

> 	明释如愚撰。如愚字蕴璞，江夏人。祝发后行脚四方，寻居金陵碧峰寺，从诗僧洪恩学。周汝登、曹学佺、袁宗道兄弟，皆与之游。是集凡四种，初曰《空华集》，诗二卷；次曰《饮河集》，诗二卷；次曰《止啼集》，文一卷；次曰《石头庵集》，诗三卷、文二卷。《明诗综》但称有《饮河》、《石头》二集，盖未睹其全也。据《自序》，最后有《宝善堂集》，今亦未见。《序》言：文无定质，诗不必有唐，文不必六经、秦、汉，自许甚高，然材地粗疏，徒好为大言耳。

##### 《幻华集》二卷（浙江孙仰曾家藏本）

> 	明释斯学撰。斯学字悦支，号瘦山，海盐慈会寺僧。是集为万历丁酉，斯学殁后，屠隆裒其遗稿，与姚士粦同编。斯学天分绝高，故吐词多自然秀拔，五言古体多用排偶，欲摹三谢而力所不逮，遂落中唐，《燕山述怀》其最也；七言古体如《赠钱参军诗》，落落有气；《敬亭山歌》，即散漫颓唐。乐府如《任侠行》一篇，几成笑具，更非所长。五言律诗，篇什颇多，中间如“空林人打栗，深树鸟惊蝉，客来黄叶雨，鬼啸白杨风，山光诗句得，湖色酒杯开”之类，则多近四灵。如“薄衾寒入梦，深雨远沉钟。一别春山渌，几经秋叶黄。海门生片月，江寺入残阳。一片孤峰影，青浮水面来。风雨山中榻，兵戈海外村。檐花飞片雨，庭草带微霜。碧云深夕院，黄叶隐寒灯。入门寒月出，扫石暝云开。扫榻分寒雨，然灯破暝烟”之类，则颇近九僧。其七言律诗及绝句，皆不能及，盖所长在此体，然首首格意略同，又多沾染公安、竟陵习气，故时有可采之句，而终不能自成一家也。

##### 《嬾园漫稿》五卷（浙江巡抚采进本）

> 	明王寰洽撰。寰洽字仁子，亳州人。年十五，饩於庠，九试不第。天启元年，以恩贡赴吏部试，拟授知县，未补官而卒。此集诗二卷，文三卷，率多应酬之作，诗以纤丽为工，文亦平弱。

##### 《檀雪斋集》四十卷（内府藏本）

> 	明胡敬辰撰。敬辰字直卿，馀姚人。天启壬戌进士，官至江西驿传道，终光禄寺录事。是集以所著诗赋、杂文及官县令时谳牍，共为一编。其文故为涩体，几不可句读，诗格亦公安之末派。

##### 《白雪堂诗》一卷（直隶总督采进本）

> 	明李嵩撰。嵩有《按晋疏草》，已著录。是集乃其巡按湖广时所刻，故以“郢中白雪”为名。凡古律体诗一百馀首，有莱阳董嗣朴等四人评点，皆如时文之式。

##### 《赭留集》一卷（福建巡抚采进本）

> 	明黄文焕撰。文焕有《诗经考》，已著录。是集诗文共为一卷，乃其与黄道周同下诏狱时所作，故以“赭留”为名。词多感慨，而不能甚工，旧附刻《陶诗析义》后，以所注陶诗，亦多借以寄意，与此集若相发明也。然追步渊明，谈何容易，合为一帙，未免拟不於伦，故析之别著於录焉。

##### 《岳归堂集》十卷（两淮盐政采进本）

> 	明谭元春撰。元春字友夏，天门人，天启丁卯举人。《明史文苑传》，附见《袁宏道传》中。隆、万以后，公安三袁始攻击王、李诗派，以清巧为工，风气一变。天门锺惺更标举光新、幽冷之词，与元春相倡和，评点诗归，流布天下，相率而趋纤仄，有明一代之诗，遂至是而极弊。论者比之诗妖，非过刻也。元春之才较惺为劣，而诡僻如出一手，日久论定，徒为嗤点之资，观其遗集，亦足为好行小慧之戒矣。

##### 《谭友夏合集》二十三卷（安徽巡抚采进本）

> 	明谭元春撰。是编乃明季苏州张泽合元春诗文而刻之，一卷至五卷为《岳归堂新诗》，六卷至十四卷为《鹄湾文草》，十五卷至二十三卷为《岳归堂已刻诗选》。每篇各有批评，皆刻意摹仿元春语。

##### 《谭子诗归》十卷（江西巡抚采进本）

> 	明谭元春撰。此集乃其选本，题曰卶庵订定，不知何许人。前有《自序》，并载诸稿自题之文，如《西陵草》、《秋寻草》、《客心草》之类，凡十馀种，盖其诗之别刻者尚多云。

##### 《寸碧堂稿》二卷（内府藏本）

> 	明汪膺撰。膺字元御，号玉淙，长洲人。天启丁卯举人，童年即喜为诗，年四十馀而卒。所存遗稿无多，康熙中其子琬始为编次，刻於所作《钝翁类稿》之首，名之曰《汪氏家传集》云。

##### 《此观堂集》六卷（江西巡抚采进本）

> 	明罗万藻撰。万藻有《十三经类语》，已著录。万藻与同邑章世纯、陈际泰、东乡艾南英，并以制义名一时，号江西四家。《明史》以是收之《文苑传》中。

> 	此集制义之《序》居三分之一，盖其平生精力所萃也。四家之中，南英最好立门户，近与南城张自烈互诟，远与华亭陈子龙相争；又最袒护严嵩，务与公论相反。

> 	以是终南英之身，无日不叫嚣跳踉，呶呶然与天下辩，虽世纯、际泰，后亦隙末。

> 	惟万藻日与南英游，而泊然一无所与，盖其天性静穆，不以声气为名高，故其文气焰不及南英，而恬雅则胜之云。

##### 《编篷集》十卷、《后集》十五卷（浙江巡抚采进本）

> 	明唐汝询撰。汝询字仲言，华亭人。五岁而瞽，父兄抱膝上，授以三百篇及唐诗，无不成诵；旁通经史，尝撰《唐诗解》、《唐诗十集》等书，援据赅博，当时目为异人。惟其兄汝谔，笃嗜王、李之学，故汝询所作，亦演七子流派，开卷即拟古十九首，次以拟古百篇，感怀四十六首，皆沿袭窠臼，貌似而神非，后集附杂文数十篇，其三五七言、四六八言、一字至十字诸杂体，尤伤纤巧也。

##### 《国门集》一卷、《国门乙集》一卷（浙江巡抚采进本）

> 	明凌濛初撰。濛初有《圣门传诗嫡冢》，已著录。是集以皆入国门以后所作，故谓之《国门》。再入再刻，故有《乙集》也。二集并於诗末附杂文数篇，盖屡踬场屋之时，故颇多抑郁无聊之作云。

##### 《贞元子诗草》（无卷数，浙江孙仰曾家藏本）

> 	明项穆撰。穆有《书法雅言》，已著录。穆生於博古赏鉴之家，藉文雅交游之盛，耳濡目染，都无俗事。故其诗皆楚楚有清致。所谓谢家子弟，虽复不端正者，亦自有一种风气也，惟偶然寄意，不似书法之精耳。

##### 《绮咏》一卷、《绮咏续集》一卷（安徽巡抚采进本）

> 	明汪汝谦撰。汝谦字然明，歙县人。《江南通志》称其移居武林，招集胜流，为湖山诗酒之会，故是集大抵徵歌选妓之作。然其前集陈继儒《序》之，后集又继儒所选定。濡染薰蒸，久而与化。朱彝尊《明诗综》不录一字，盖有由矣。

##### 《栖老堂集》一卷（浙江巡抚采进本）

> 	明殷仲春撰。仲春字方叔，秀水人。尝慕王绩为人，自号东皋子。隐居教授，又精於医，得钱辄入市买断烂书读之。集首载赋骚，次古今体诗，次引辞赞疏，仅二十馀叶。末有顺治丁酉其孙观国《跋》，称原集诗千馀首，此本仅存什一，今核所作，不出明季山人之派，故其《墓志》，亦陈继儒作也。

##### 《上生集》八卷（浙江巡抚采进本）

> 	明秦燢撰。燢字日上，一字广斋，无锡人，万历中诸生，上生其号也。是集乃崇祯初，其子堈、坊所刊，前四卷为诗，后四卷为文，前有小传，称其长斋绣佛，趺坐焚修，盖耽於禅悦之士。故所作韵语，多近偈颂，文集自寿序、祭文外，亦募缘疏引为多。

##### 《自娱斋诗集》二卷（两江总督采进本）

> 	明黄应徵撰。应徵字君求，江都人。天启中诸生，偃蹇不第以卒。其子裒其遗诗，为此集。前有冒愈昌《序》，称取数未多，为体差备，浸假中年亡恙，而晚不苦於无年，所篹结何以加焉，盖颇有微词矣。

##### 《天启宫中词》一卷（浙江巡抚采进本）

> 	明陈悰撰。悰字次杜，常熟人。是集前有悰《自序》。其诗仿王建“宫词”，杂咏天启轶事，凡一百首，自注亦极详悉，颇足以广异闻。朱彝尊尝录入《明诗综》。其《静志居诗话》述徐昂发之言，以为本秦徵兰撰，悰攘而有之。徵兰字楚芳，亦常熟人也。

##### 《曲涧遗稿》十五卷（江西巡抚采进本）

> 	明孙奎撰。奎字启文，南城人。生平以讲学为事，故诗文多杂理语，盖非所长。至溺信堪舆之说，反覆辨明，不一而足。其《风水评》一篇，援引营洛卜兆事，及驳朱彦修语，尤为未允矣。

##### 《赍志斋集》十卷（浙江孙仰曾家藏本）

> 	明陈泰交撰。泰交有《尚书注考》，已著录。是集中有《自述》一篇，言初字穉孚，更字同倩，号鲽海，少时名元侃，字三缄，其后三缄称独著，遂以为号。是集为其子鋐所刻，凡诗一篇，杂文九卷。泰交尝与修《秀水志》，志文多载集中。诗文俱无以异人。至《优童志》一篇，尤过於放诞风流矣。

##### 《玩梅亭诗集》二卷（两江总督采进本）

> 	明柴惟道撰。惟道字允中，号白岩山人，严州人。是集前有原序，而此本阙其末页，遂不知谁作。《序》自称山人，以才不遇，而所抱有以自乐，游公卿间，泊然无所求，乃称其高，然其诗则未成家也。

##### 《丛桂堂全集》四卷、《诗集》四卷（福建巡抚采进本）

> 	明颜廷榘撰。廷榘字范卿，永春人。官岷府右长史，其诗文挥洒千言，颇多率易，其稿亦多散佚，盖不甚经意於是也。国初，其孙尧揆、曾孙镰始搜辑遗篇，编为此集。

##### 《芜园诗集》六卷（浙江巡抚采进本）

> 	明葛徵奇撰。徵奇字无奇，号介龛，海宁人。崇祯戊辰进士，官至光禄寺少卿，告归遨游湖山间，故其诗颇有闲適之致。集中多及其家姬是庵。是庵者，徵奇妾李因之字，善画花草禽鸟，亦颇能吟咏，徵奇尝与酬和，其颇伤纤弱，或以此欤？

##### 《陇首集》一卷（山东巡抚采进本）

> 	明王与允撰。与允字百斯，山东新城人。崇祯戊辰进士，官至湖广道监察御史，以劾总兵邓玘，降补光禄寺署正，明亡，与妻于氏、子士和，同自经。是集乃其巡视陕西茶马时所作，故名《陇首》。其侄士祯编次之，仅诗四十二首，又《劾邓玘淫掠疏》一篇，自撰《墓志》一篇，而以“传”及“墓表”、“逸事状”附焉。

##### 《瑶光阁集》十三卷（江西巡抚采进本）

> 	明黄端伯撰。端伯有《易疏》，已著录。端伯生平好佛，尝镌私印曰“海岸道人”，取《楞严经》引诸沈冥出於苦海之语，及晚年，磨去印文，改镌“忠孝廉节”四字，终以殉国流芳，可谓不负其志。是集古近体诗二卷，杂文十卷，为僧作者居其大半，其措词如偈、如疏、如禅家语录，非欲以词章名世者，甚至“五经”、“四书”颂，亦以禅语阑入，如《春秋颂》云：“通身手、通身胆，句中有眼定乾坤，识者须从声外凿”云云。盖其性癖如是，其人足重，其学则不可训也。别附《外篇》一卷，李绂《序》谓：其当明季古文大坏之时，独安雅无迂怪之习，惟时时杂佛氏语，因别择编为《外编》，以明其先迷后悟之旨，无使世俗之人以佛溷先生，亦不令学佛者，借先生以张佛云云。亦委曲回护之言耳。

##### 《涂子一杯水》五卷（江西巡抚采进本）

> 	明涂伯昌撰。伯昌字子期，南昌人，崇祯庚午举人。是集名《一杯水》者，《自序》云：取澹然无味之义也。集中多杂释、老之说，其《书唐武宗毁佛复僧后》一篇，以三才三教并称，其《格物述》及古本《大学》通序数篇，颇以朱子为非，盖江右之学，多从陆氏，自宋、元已然也，诗多染竟陵末派，惟五言律诗间有可观。

##### 《敬亭集》十卷、《补遗》一卷（两江总督采进本）

> 	明姜埰撰。埰字如农，莱阳人。崇祯辛未进士，授仪真县知县，擢授礼科给事中，以建言，廷杖，谪戍宣州卫。国亡后，流寓苏州，镌私印曰“宣州老兵”，临殁遗命葬宣城，以明帝未有赦命，不敢归也，事迹具《明史》本传。

> 	埰少以气节著，自得罪流窜后，始学为诗。朱彝尊《静志居诗话》，称其风格一本杜陵，今观所作，大抵才本清刚，气尤激壮，故诗文皆直抒胸臆，自能落落不凡，然纵笔所如，不暇锻炼，故粗獷之语，亦时时错杂其间，盖性情用事居多也。集本埰所自定，分《敬亭》、《馎饦》二集，其子安节等刊行，乃并合为一，统名《敬亭集》。后有补遗一卷，又埰殁后，安节掇拾而成，其《扬州诸子燕集次韵》一首，已见第四卷，乃更收入，殆偶然失检欤？

##### 《更生吟》（无卷数，山东巡抚采进本）

> 	明高名衡撰。名衡字平仲，号鹭矶，沂州人。崇祯辛未进士，官至监察御史，以城守功，晋兵部左侍郎。崇祯壬午，大兵破沂州，名衡死之，事迹具《明史》本传，乾隆四十一年，赐谥忠节。是编乃名衡巡按河南时，值李自成攻开封，在围城中所作。自成凡三攻开封，此其初攻解去之时也，前有《自序》，末有其元孙淑曾“跋”，称其生平著述甚夥，屡经兵燹，拾之灰烬之馀者，类多残阙，惟此诗粗备首尾，因抄藏之云云。考《汉书艺文志诗赋类》，虽一二篇亦著录，而世传张巡守睢阳作亦仅二篇，是编虽止七言律诗八首，不成卷帙，而忠义之气，凛然简外。今圣朝大公至正，扶植纲常，凡胜国死节之臣，咸邀褒祀，名衡亦在其中，则此零章断简，实千古名教之所寄，谨特存其目，以昭表章之义焉。

##### 《章格庵遗书》五卷（福建巡抚采进本）

> 	明章正宸撰。正宸字羽侯，号格庵，晚号“偁东饿夫”，会稽人。崇祯辛未进士，官至吏科给事中，事迹具《明史》本传。正宸为刘宗周弟子，生平以气节自负，是书所载凡奏疏七十九篇，论著十八首，记传九首，诗赋四十一首，又补遗一首，则偁东饿夫自传也。正宸於明亡之后，不知所终，遗稿亦多散佚。此本盖其族孙诇掇拾残阙，补缀成帙云。

##### 《鹤和篇》三卷（江苏周厚堉家藏本）

> 	明闪仲侗撰。仲侗字士觉，永昌人。其仕履未详，考明天启乙丑进士有闪仲俨，官至少詹事，亦永昌人，当即其兄弟。仲侗自称崇祯辛未下第，则亦举於乡矣，然《云南通志乡举》中不载其名，所未详也。是集一卷为杂文，一卷为诗，一卷为制义，皆明末儇佻之派，曰《鹤和篇》者，仲侗时侍其父游吴、越间，故取中孚九二爻词，以名所作也。

##### 《花王阁賸稿》一卷（兵部侍郎纪昀家藏本）

> 	明纪坤撰。坤字厚斋，献县人，崇祯中诸生。是集后有其孙容舒“跋”，称坤少有经世志，久而不遇，乃息意逃禅，晚榜所居曰“花王阁”，盖自伤文章无用，如牡丹之华而不实也。崇祯己卯，尝自编其诗为六卷，殁后尽毁於兵燹，此本为其子钰所重编，盖於败簏中，得藉物残纸，录其可辨识者，仅得一百馀首，非原帙矣。其诗大致学苏轼，而戛戛自造，不循蹊径，惟遭逢乱世，坎壈以终，多感时伤俗之言，故刻露之语为多，含蓄之致较少焉。

##### 《雅似堂文集》十卷、《诗集》三卷（浙江巡抚采进本）

> 	明文德翼撰。德翼有《宋史存》，已著录。德翼人品清逸，而学问未能精邃，所作《佣吹录》之类，大抵以饾飣为工，故诗文亦未能超诣。

##### 《文嘻堂诗集》三卷（浙江巡抚采进本）

> 	明朱芾煌撰。芾煌字子衷，又字玉瑠，自号“濡须江渔”，无为州人。崇祯甲戌进士，官至兵部武选司郎中。是集大都蒿目时艰，语多感慨，七言律诗中如《秋怀》、《春愁》诸篇，纪明末朝政纷纭乱亡之象，亦可见其大概。末有其孙端跋，称芾煌尝自题四语於诗稿卷首云：“诗须有为而作，文至无心乃传”。

> 	又云：“从前各梦事，见我箧中诗”。其生平作诗之旨，具见於是矣。

##### 《心远堂集》二十卷（江苏周厚堉家藏本）

> 	明王永积撰。永积字穉实，无锡人。崇祯甲戌进士，官至兵部职方司员外郎。是编文十四卷，诗六卷，末附诗馀四阕，前后无“序”、“跋”。永积在兵部时，尝以推举迟延事，获谴。今以集中自记观之，盖太监王之心，欲用其弟之仁为浙江总兵官，永积持不肯从，而之心以是中之者也。

##### 《野获园集》二卷（江西巡抚采进本）

> 	明欧阳铉撰。铉字子玉，江西龙泉人。崇祯丁丑进士，官休宁县知县，其诗意境颇浅，《自序》谓：“宁淡毋缀，宁洁毋芜，安在今人不如古人”。盖酝酿未深而欲骤语平淡，故所就止此。题曰《野获园》者，谓性耽野趣，其诗半於野得之也。

##### 《文斋文集》十一卷（浙江鲍士恭家藏本）

> 	明余祚徵撰。祚徵字符之，永丰人，文斋其号也。崇祯癸未会试副榜，授凤阳府推官。时唐王聿键锢高墙，祚徵待之有礼，及聿键自立，而祚徵已卒，因赠应天府丞，谥曰忠贞。次子玠，后为僧，名洪瀚，蒐集其遗文刻之，凡杂文三卷，诗六卷，书启二卷，皆不见所长，惟《请诛刘良佐疏》，载其跋扈之迹极详，为史所不尽载云。

##### 《云樵文集》八卷（江西巡抚采进本）

> 	明程士鲲撰。士鲲字天修，号“云山樵叟”，永丰人。崇祯癸未副榜，官至乐平府推官。是集杂文二百馀篇，所纪物产珍异之类，体或同於稗官，其编次体例，亦颇无绪。

##### 《罗溪阁韵语》（无卷数，山东巡抚采进本）

> 	明董养河撰。养河字叔会，闽县人。崇祯中，黄道周以钩党下狱，所波累并逮者，有黄文焕等七人，养河其一也。集中《在狱对簿》诸诗，颇有气格，而粗豪则所不免，又多狭斜赠答之作，盖明季士大夫多以风流相尚，养河亦沿其习耳。

> 	养河名载《福建通志》，此本卷首题名董卷阿，殆传写之误。至罗溪乃闽中地名，而《通志》乃作罗汉，则《志》误也。中多阙落不可读，亦未分卷，盖残稿仅存，未及校正编次，故错乱如是矣。

##### 《画响》（无卷数，浙江巡抚采进本）

> 	明李永昌撰。永昌字周生，自署曰黄海，盖徽州人。林古度为之《序》，则当明末也。其书皆自题所画之作，分为四册，俱五言绝句，而不著题，气韵亦未能潇洒。

##### 《采菊杂咏》一卷（江西巡抚采进本）

> 	明马宏道撰。宏道字人伯，号退山，苏州人。是编诗止一十五首，刻於群芳清玩中，毛晋识其后云：五岳山人制治菊月令，故吴下艺菊家颇得三昧，吾友人伯发为诗歌，高平、京兆二谱，收拾锦囊尺幅中。今观其诗，乃明季山人，刻为投贽结社之具者耳。

##### 《射堂诗钞》十四卷（浙江巡抚采进本）

> 	明吴梦旸撰。梦旸字允兆，归安布衣，射堂其所居室也。是集乃其曾孙自岩所编。末附朱大复等輓诗。大复自注：称梦旸年老气衰，颇有文通之尽，殁后友人检其遗稿，大半散失云云。则知梦旸之诗，尽在此编，虽曰“诗钞”，实即其全集矣。胡应麟《甲乙賸言》极称其《春草诗》十首。闵景贤集明布衣诗，称梦旸为明季布衣之冠，未免阿其所好。朱彝尊《静志居诗话》，谓与程嘉燧，政则鲁、卫，风同曹、桧，真二家之定论矣。

##### 《诚斋文集》二卷、附《西铭问答》一卷（安徽巡抚采进本）

> 	明施璜撰。璜字虹玉，休宁人。是编乃所著杂文，皆讲学之语，排斥陆、王，不遗馀力，末附《西铭问答》，别为一卷。盖自马端临《文献通考西铭注》，已别著录，故璜亦不编入文集中，见郑重之意云。

##### 《榴馆初函集选》十二卷（江西巡抚采进本）

> 	明杨思本撰。思本有《笔史》，已著录。是集首为《释道十笺》一卷，中佚二篇，已非完本。其中如《形神篇》云：“君子静对於无，动观诸有，不劳形以坏神之舍，不伤神以竭形之君”诸语，宗旨颇杂於二氏。次为《经国十书》一卷，其《荣气》、《集虚》、《尊神》诸篇，亦同清净之旨。又《续经国十书》一卷，其《化盗篇》言：“盗与民互相消长，有一定之民，而无一定之盗。”《钧俗篇》言：“奢侈之费甚於天菑”，皆切明季时事以立言。次为《古疑义》一卷，大抵臆断之语，至谓《西厢》一曲，实具一大公案，世误认为淫词，但观西厢二字，则知王实甫从声色场中、转大法轮云云。尤不可为训。次为《太平三策》，次为文五卷，赋一卷，诗词二卷，皆以藻缋为宗，世俗所谓才子之文也。

##### 《东江集钞》九卷、《别集》一卷（浙江巡抚采进本）

> 	明沈谦撰。谦字去矜，仁和人。崇祯末，杭州有“西陵十子”之称，谦其一也。所著文集数十卷，晚年手自删汰，仅存诗文八卷，杂说一卷，名曰《集钞》。

> 	末附填词《南北曲》为别集一卷，大半皆香奁之作。其《杂记》末一条云：“彭金粟在广陵，见余小词，及董文友《蓉渡集》，谓邹程村曰：泥犁中皆若人，故无俗物。（案此盖指宋僧法秀戒黄庭坚，小词诲淫，当入泥犁狱事。）夫韩偓、秦观、黄庭坚及杨慎辈，皆有郑声，既不足害诸公之品，悠悠冥报，有则共之”云云。其放诞可见矣。

##### 《弹剑草》（无卷数，江苏巡抚采进本）

> 	明陈邦仪撰。邦仪字开甫，高安人。崇祯中诸生。是编分为二集，《前集》刻於崇祯庚午，《续集》则崇祯壬午至甲申作也。邦仪生当乱世，奔窜於兵火之间，故所作语多悲楚，然如《闻乱饮酒诗》所云：“今日也饮酒，明日也饮酒，饮得醉时天地宽”云云，殊伤觕率也。

##### 《乐府》一卷（浙江孙仰曾家藏本）

> 	明周道仁撰。道仁字以修，乌程人。所作拟汉、魏乐府凡一百三章，原附於所刊孙一元《太白山人稿》后。《自序》谓，道不师孔、颜，学不则经史，性不本忠孝，法不宪天王，岂伊无才，致讥寡识。其论甚正，其诗则仍摹拟形似而已。

> 	盖乐府音节，唐人已不能考矣。

##### 《王冠九文集》（无卷数，江西巡抚采进本）

> 	明王业撰。业字蔚上，号冠九，其里贯未详。明末尝为诸生，寻弃去。吴楚材《序》称其所著有《五经释义》、《性理约言》及《文集》八卷。是书仅杂文数十首，不分卷数，其史论诸篇，大抵为明季秕政而发，而文多冗赘。

##### 《仁节遗稿》（无卷数，江苏巡抚采进本）

> 	明陶琬撰。琬字稚圭，号别峰，昆山人，崇祯末诸生，明亡，殉节死。是集为其邑人柴源岷所编，其学以佛为宗，诗文多类禅偈，不出李贽、屠隆旧习，而捐生殉国，节概凛然，其殆黄端伯之流欤。

##### 《七十二候诗》一卷（浙江孙仰曾家藏本）

> 	明顾德基撰。德基字用晦，常熟人。是集以月令“七十二候”各为七言律诗一首，词旨凡鄙，殆不足观，以古人从无此题，姑存以备一体耳。

##### 《绣佛斋草》一卷（两淮盐政采进本）

> 	明冯元鼎妻陈氏撰。陈氏，天台人。年二十馀，夫亡，守节。其诗多幽怨之音。国朝康熙初，其孙刑部侍郎甦为刊行之。

##### 《祝子遗书》四卷、《附录》一卷（浙江巡抚采进本）

> 	明祝渊撰。渊字开美，海宁人，崇祯癸酉举人。初，崇祯壬午，刘宗周以劾周延儒下狱，渊与宗周不相识，上书救之。逮治拷掠几殆，卒抗词不挠。既而延儒败，流寇逼京师，始有诏赦出，而城已陷。会吴麟徵殉节死，渊与相善，乃乘间护其丧以归。时马士英乱政，又拟具疏劾之，未及上而南都破，乃函葬其母，自经而死，事迹附见《明史刘宗周传》。柴绍炳《省轩集》载其始末甚详，乾隆乙未，赐谥忠节。是集为其友陈确，吴蕃昌所编。卷一为《问学录》，卷二为《传习录》，皆与宗周讲学之语。盖渊初上书时，尚未被罪，故得与宗周同舟南归，因而受业。后周延儒欲罗织吴麟徵，乃票严旨，遣缇骑追摄赴京。此皆其上书以后，未逮以前所记也。三卷为奏疏书札，其《劾马士英疏》，仅残稿半篇，以福王时已就擒，而辍笔未竟也。四卷为诗及所记吴麟徵殉节事实及祭文，而终以《自警条规》十六条。附录一卷，则刘宗周疏及所作别渊序、赠渊诗，而以谈迁等所作“小传”缀其后焉。

##### 《徵古堂类稿》十八卷（湖北巡抚采进本）

> 	明陈文涛撰。文涛字涛生，广济人。是集凡论六卷，《经解》二卷，《史议》二卷，《子略》一卷，《书序》、《传记》、《志林》各一卷，诗二卷。前有《自序》及《徵古堂书目》，序列生平著述凡七十五卷，谓诸书编辑成帙，赀贫务谬，不能悉以问世，仅梓其略云云。即四卷至十一卷是也。

##### 《黉中草》一卷、《蜀中草》一卷（江苏周厚堉家藏本）

> 	明董应扬撰。应扬字于廷，武进人，官翰林院待诏。《黉中草》乃其司铎铜陵时所作，《蜀中草》乃其蜀闱分校时所作。《自序》谓，五载署铜，一朝聘蜀是也。其诗寄托颇浅，往往牵率成篇。

##### 《采芝堂集》十六卷（浙江巡抚采进本）

> 	明周益祥撰。益祥字履吉，侯官人，崇祯末贡生。所著有《潜颍》、《鹿草》、《摭星》、《锦囊》等集，此乃合编之本，中间《木钺》一卷，杂记时事，意取警世而颇失之俚；诗则有意奇放，纵笔挥洒，不复裁以古法也。

##### 《西溪百咏》二卷（浙江巡抚采进本）

> 	明释大善撰。大善号虚闻道人，其始末未详。以其诗考之，盖崇祯初人也。

> 	西溪在武林西北钦贤乡，宋高宗欲都其地。后卜迁凤凰山。在南渡时，梵刹甚盛，宋人旧有《西溪百咏》，此复追咏古迹，每题七律一首，凡百首，《拾遗》五首，又附《福胜庵》八咏，《曲水庵》八咏，《梅花十绝》於末。

##### 《石屋山居诗》一卷（浙江巡抚采进本）

> 	题曰石屋禅师撰，不著其名。《明史艺文志》、《浙江通志》，亦不载其目。诗中有“吾家住在霅溪西”之语，盖明代湖州僧也。是集前为山居各体诗，后附偈颂九十首，首署参学门人至柔编，新安吴明春校正。其诗不脱释家语录之气，不足以接迹吟坛。

### 一百八十一 集部三十四

#### 别集类存目八△《燕香斋文集》四卷、《诗集》六卷（直隶总督采进本）

> 	国朝刘馀祐撰。馀祐字申徵，号玉吾，又号“燕香居士”，宛平人。其自称滨宛者，先世滨州人也。前明万历丙辰进士，官兵部左侍郎；入国朝，官至户部尚书。是集为其子芳喆所编。每篇之末，皆有评语，如坊刻时文之式。后附《馀祐行略》，犹前人所有之例。至附以其妻之“行略”、其父母之“墓志”，则非古法矣。

##### 《金文通集》二十卷（湖北巡抚采进本）

> 	国朝金之俊撰。之俊字岂凡，吴江人。前明万历己未进士，入国朝，官至中和殿大学士，文通其谥也。之俊为茅坤之外孙，故其文摹仿唐、宋，一遵坤法；又与陈名夏相善，凡有所作，大抵名夏定之，见於《自序》甚详。

##### 《灌研斋集》四卷（江西巡抚采进本）

> 	国朝李元鼎撰。元鼎字梅公，吉水人。前明天启壬戌进士，入国朝，官至兵部左侍郎。所著诗文凡三十卷，统名之曰《石园集》。此集杂文四卷，乃其中之一种也。其曰“灌研斋”者，陆廷灿《南邨笔记》称，元鼎家有古研，五瓣如梅花，质如黄玉，相传为灌婴庙瓦，故以名斋，因以名集。考曾敏行《独醒杂志》，称赣之雩都尉厅后，旧有灌婴庙，临其池上，庙毁，瓴甓堕池中，岁年不可计矣，因刀镊工取半瓦以为砺石，人见而异之，遂求其瓦为研，於是有“灌瓦”之名云云。则亦非元鼎之创目也。

##### 《用六集》十二卷（直隶总督采进本）

> 	国朝刁包撰。包有《易酌》，已著录。是集包所手编，自谓有得於《易》，故取永贞之义，以“用六”为名，其中如《寄魏环极书》，称砥砺躬行，不欲以议论争胜；《希圣堂学规》，多留意於洒扫应对，语皆平易近人。又谓时文之士，不知考究史事，昧於治乱之原。每举《春秋纲目书法》，风谕学者，在讲学家中，较空谈心性者，特为笃实，然持论每多苛刻，如裴度、韩愈皆悬度其事，力加诋毁，殊失《春秋》善善从长之意。又如《重修秦王庙疏》，多引委巷无稽之言，不知折衷於古，亦其所短也。

##### 《秀岩集》三十一卷（浙江巡抚采进本）

> 	国朝胡世安撰。世安有《大易则通》，已著录。是集凡诗二十二卷，文九卷，前有顺治丙戌世安《自序》云：“己卯秋以前稿，因罹兵燹，露电委之，顷检其存者汇录成帙。甲申春以前诗曰《秀岩存咏》，以后曰《石芝轩集》，杂文曰《客竹居偶存》、《石芝轩续存》。盖裒四小集以为一编，卷首别载所著书名，分逸目、存目。其逸目凡十六种，存目凡十九种，中已刻者十种，今所见者《异鱼图赞笺》、《禊帖综闻》、《操缦录》，数种而已。

##### 《澹友轩集》十六卷（浙江巡抚采进本）

> 	国朝薛所蕴撰。所蕴字子展，前明崇祯戊辰进士，入国朝，官至礼部侍郎。

> 	是集凡杂文百馀篇，乃其归田后所手定，前有刘正宗《序》，谓其直抒胸臆，意必准情，言必择雅。盖所蕴文主典质，谨守绳墨，规规不失尺寸，故正宗云然。

> 	然未能神明於规矩之外也。

##### 《桴菴集》四卷（江苏巡抚采进本）

> 	国朝薛所蕴撰。是编乃其诗集，其子奋生等所录。奋生即王士祯诗所谓“十载雕虫稍擅名，未曾缚袴学长征。他年我若登三事，但乞萧郎作骑兵”者是也。

> 	集刊於顺治癸巳，其门人彭志古《跋》，称其诗创辟似王建，蕴藉似张籍，豪纵似李白，悲壮似杜甫，盖弟子尊师之词也。

##### 《搜遗稿》四卷（江苏周厚堉家藏本）

> 	国朝彭宾撰。宾字燕又，一字穆如，华亭人。前明崇祯庚午举人，入国朝，官汝宁府推官，宾少入几社，与夏允彝、陈子龙友善，而文章则各成一格。殁后遗稿散佚，康熙后壬寅，其孙士超始从乱帙中，掇拾残剩，录为此编，凡文三卷，诗一卷。

##### 《青溪遗稿》二十八卷（浙江孙仰曾家藏本）

> 	国朝程正揆撰。正揆有《读书偶然录》，已著录。是集凡诗十六卷，文十一卷，序一卷，附《奇梦录》一卷。正揆少从董其昌游，故颇工於画。集中亦多题画、论画之作。王士祯《序》，称其《江山卧游图》，散在人间者，有数百本，士祯亦藏其二；又有《题正揆画》诗，盖当时亦重其笔墨也。其诗文则不出其乡公安、竟陵之习。其《浮记》一篇，殆类小说，《奇梦记》一卷，益荒诞矣。

##### 《己亥存稿》一卷（直隶总督采进本）

> 	国朝孙承泽撰。承泽有《尚书集解》，已著录。此编乃其文稿，顺治己亥解官退居时作也。

##### 《浮云集》十一卷（江苏周厚堉家藏本）

> 	国朝陈之遴撰。之遴字素菴，海宁人。太学进士题名作海盐人，疑其寄籍也。

> 	前明崇祯丁丑进士，授编修，升中允；国朝官至宏文院大学士，顺治十三年，以交结近侍拟斩，免死谪戍尚阳堡。是集前有《自序》，起康熙丙午，盖戍所编次也。其诗才藻有馀，而不出前后七子之格。

##### 《静惕堂诗集》四十四卷（江苏巡抚采进本）

> 	国朝曹溶撰。溶有《崇祯五十宰相传》，已著录。溶记诵淹博，诗文亦富，然其集初无定本，篇帙多寡不一，有作三十卷者，有作正集八卷，续集三卷者，皆不知何人所编。此本为雍正乙巳刊行，凡古今体诗几四千首，乃其外孙朱丕戭所裒辑，溶生平吟咏，盖具在於是矣。

##### 《粤游草》一卷（两江总督采进本）

> 	国朝曹溶撰。是集，乃其顺治丙申、丁酉，官广东时所作。凡古体三十首，近体二百八十一首，已编入《静惕堂集》中，此乃其初出别行之本。

##### 《橘洲诗集》六卷（直隶总督采进本）

> 	国朝范士楫撰。士楫字箕生，定兴人。前明崇祯丁丑进士，入国朝，官至吏部郎中。是集，皆其顺治乙酉以后之作，其诗尚染明季伪体。卷首《自序》一篇，故为奥涩，亦当时习气也。

##### 《犀崖文集》二十五卷（江西巡抚采进本）

> 	国朝易学实撰。学实字去浮，雩都人，前明崇祯己卯举人。是集，学实所自编，其文一往有骏气，而微伤於剽。

##### 《云湖堂集》六卷（江西巡抚采进本）

> 	国朝易学实撰。是编乃其诗集，第一卷曰《湖山诗》，二卷曰《北征诗》，三卷曰《南归诗》，四卷曰《寓情诗》，五卷曰《赠怀诗》，六卷曰《离忧诗》，皆入国朝以后作也。

##### 《且园近集》四卷、《且园近诗》五卷（江苏周厚堉家藏本）

> 	国朝王岱撰。岱字山长，湘潭人。前明崇祯己卯举人，入国朝，官随州学正；康熙己未，尝荐举博学鸿词。其杂文题曰《近集》，盖以别於《近诗》，然集非文之专名，古例具存，分隶殊未允也。《近诗》之末，有《楚书侄编校且园集竣》一首，则两编皆岱所自定。其名“且园”者，《近集》中有《且园记》，称康熙丙午七月，就随州任，黉宫有隙地，宅而园之曰“且园”，故以名其集云。

##### 《了葊文集》九卷（浙江巡抚采进本）

> 	国朝王岱撰。是集九卷，皆杂文；第八卷则全录募疏，殊失删汰，其文雅俗相参，而好为诟詈之词，犹明末门户之馀习。

##### 《内省斋文集》三十二卷（江西巡抚采进本）

> 	国朝汤来贺撰。来贺字佐平，改字念平，号惕菴，南丰人。前明崇祯庚辰进士，官至广东按察司佥事；明亡归里，主白鹿书院讲席以终。其文多以砥砺薄俗，警劝愚蒙，故词多质朴，务求尽意而后止。江右之俗，无不尊其乡先生。而来贺论王彦章为忠於贼，不可为死节，独深斥欧阳修《新五代史》之非。则为明季降闯诸人而发，所谓有为而言之者也。

##### 《古处堂集》四卷（直隶总督采进本）

> 	国朝高尔俨撰。尔俨字岱舆，静海人。前明崇祯庚辰进士，授编修；入国朝，官至大学士，谥文端。是集，大抵应酬之作，亦尚沿明季之馀习。

##### 《沚亭文集》二卷（山东巡抚采进本）

> 	国朝孙廷铨撰。廷铨有《南征纪略》，已著录。是集为其门人慕天颜所编。

> 	国初景运光明，人才蔚起，廷铨文笔虽未能与一时作者抗衡，而平正通达，究无纤仄噍杀之音，盖时会之盛为之也。

##### 《薪斋集》八卷（浙江巡抚采进本）

> 	国朝吕阳撰。阳字全五，无锡人。前明崇祯庚辰进士，入国朝，官至浙江布政司参议。是集凡诗一卷，文六卷，歌行、赋、诗馀，又为一卷。

##### 《读史亭诗集》十六卷、《文集》二十二卷（浙江巡抚采进本）

> 	国朝彭而述撰。而述字禹峰，邓州人。前明崇祯庚辰进士，授阳曲县知县；入国朝，官至贵州巡抚，终於云南布政使。而述久历边陲，所为诗文，皆雄奇峭拔，不受前人羁勒，而不免才多之患。朱彝尊《序》，谓其人所应有尽有，人所应无不尽无，斯评当矣。

##### 《道山堂前集》四卷、《后集》七卷（福建巡抚采进本）

> 	国朝陈轼撰。轼字静机，侯官人。前明崇祯庚辰进士，入国朝，官至广西苍梧道。是编前集文一卷，诗三卷，诗馀附之。后集文二卷，诗三卷，诗馀二卷。

> 	轼诗文皆清婉和雅，特未深厚，七言古体，亦多未谐音节，盖非其所长。

##### 《山围堂集》二十三卷（福建巡抚采进本）

> 	国朝郑宗圭撰。宗圭字圭甫，号瞻亭，前明崇祯壬午举人；入国朝，官乌程县知县。是集，前十卷皆史论，自“春秋”迄於元代，名曰《读史卮言》。十一卷至十七卷皆诗，十八卷至二十卷为序记，二十一卷、二十二卷为《续读史卮言》，乃专论明代君臣，二十三卷为杂著，亦史论之馀也。宗圭留心史学，其褒讥颇平允，无《读史管见》诸书，好为诋诃吹索之弊；至论明事，仍载建文出亡诸语，则野史传疑，尚未经订定故耳。

##### 《石云居士集》十五卷、《诗》七卷（江苏巡抚采进本）

> 	国朝陈名夏撰。名夏字百史，溧阳人。前明崇祯癸未进士，授翰林院编修；入国朝，官至大学士，缘事伏诛。此集卷首有名夏顺治三年《自序》，而集中《贺成青毡冢宰序》，称顺治九年，则集成之后，又有所增续矣。集中祭其师项煜文，历称煜之智与煜之忠，又云吾师不死於雠，而死於贼，殊乖公论。厥后归命国朝，弃瑕录用，复以怙权罹法。御制《人臣警心录》即为名夏所作，至今为鉴。其立身盖不足称，特以当时著作，商榷典制，足资考核，故遗集流布，尚在人间。今亦姑存其目，而并辨其颠倒是非之失，俾来者无惑焉。

##### 《栖云阁诗》十六卷、《拾遗》三卷（山东巡抚采进本）

> 	国朝高珩撰。珩字葱佩，号念东，晚号“紫霞道人”。前明崇祯癸未进士；入国朝，官至刑部侍郎。王士祯《居易录》，称其生平撰著，不减万篇。是集，为赵执信所编；又《拾遗》三卷，则宋弼所辑。其诗多率意而成，故往往近元、白《长庆集》体。

##### 《栖云阁诗略》（无卷数，编修励守谦家藏本）

> 	国朝高珩撰。此集犹抄写之本，以各体编次，不分卷数，题曰男之骃、之驹同校阅，盖未刻全集以前，其家录存之稿也。

##### 《诚正斋集》八卷（山西巡抚采进本）

> 	国朝上官鉝撰。鉝字三立，号松石，翼城人。前明崇祯癸未进士，入国朝，官至副都御史，终於太常寺卿。是集，自一卷至五卷之前半为杂文，五卷后半至六卷皆诗，七卷以后又皆文，且第六卷诗集未完，又杂以对联，其编次殊为无法。其诗文惟意所如，不可绳以格律。

##### 《青箱堂文集》三十三卷、《诗集》三十三卷（直隶总督采进本）

> 	国朝王崇简撰。崇简有《冬夜笺记》，已著录。崇简练习掌故，为礼官，尝议移祀北岳於浑源州，今其疏具在集中。然其文类皆平近流易，徐乾学《序》，谓其卮词谰语，无非仁义道德，殆不免於微词。诗集以编年为次，始於天启丙寅，迄於国朝康熙戊午，盖莱阳宋琬所删定也。

##### 《东村集》十卷（山东巡抚采进本）

> 	国朝李呈祥撰。呈祥字其旋，一字吉津，号木斋，霑化人。前明崇祯癸未进士，改庶吉士；入国朝，官至詹事府少詹事。是编，诗文各五卷，诗分十集，曰《邸中稿》，《使程自删》、《木斋诗稿》、《游中山草》、《唐城草》、《秋寻草》、《南游诗》、《纪行诗》、《秋游诗》、《东村诗》，集前各有小序，查慎行《序》，称其与李攀龙、王士祯，前后鼎足，今观所作，慎行非定评也。

##### 《蕉林诗集》（无卷数，直隶总督采进本）

> 	国朝梁清标撰。清标字玉立，清苑人。前明崇祯癸未进士，改庶吉士；入国朝，官至保和殿大学士。所著诗稿，各以古近体为分，不列卷次，其诗作於明季者，多感概讽刺之言，及入本朝以后，则沨沨乎舂容之音矣。

##### 《东谷集》三十四卷、《归庸集》四卷、《桑榆集》三卷（山西巡抚采进本）

> 	国朝白允谦撰。允谦有《学言》，已著录。此集为其子方鸿等所编刊，自顺治十八年辛丑，作於致仕以前者，曰《东谷集》，共“诗”正、续二十二卷，“文”正、续十二卷；自康熙元年壬寅至丁未作於致仕之后者，曰《归庸集》，共诗文四卷。自戊申至壬子，晚年所作者，曰《桑榆集》，共诗文三卷。允谦刻意讲学，故所作直抒胸臆，不以文字求工也。

##### 《陈士业全集》十六卷（江西巡抚采进本）

> 	国朝陈宏绪撰。宏绪有《江城名迹录》，已著录。是编凡分六种，曰《石庄初集》六卷，《寒崖近稿》二卷，《敦宿堂留稿》二卷，《鸿桷集》二卷，《鸿桷续集》二卷，《恒山存稿》二卷。《石庄集》断自甲申以前，馀集多甲申以后之作。

##### 《九山游草》一卷（浙江巡抚采进本）

> 	国朝李确撰。确有《平寇志》，已著录。是编皆其纪游之作。九山者，雅山、苦竹山、汤山、观山、龙湫山、晕顶山、高冠山、益山、独山也。皆在当湖海滨，确随所游历，各纪以诗，汇为此编。

##### 《梅花百咏》一卷（江苏周厚堉家藏本）

> 	国朝李确撰。是编，乃确甲申以后遁迹龙湫山中，一月间咏梅花七律百首。

> 	《自序》谓：“寄一枝於山中，有同枯树，感三生於石上，恍睹残魂。”大抵以愁苦之词寄意，然咏梅本为尘劫，衍至百首，尤难为工。宋张洽、元冯子振，皆有是作，而皆不免利钝互见，则亦不必好为苟难矣。

##### 《二槐草存》（无卷数，两淮盐政采进本）

> 	国朝王翃撰。翃字介人，嘉兴人。王晫《今世说》尝记其还妾一事，称为厚德；又称其少失学，《论》、《孟》不卒读，识字而已，弱冠偶览《琵琶记》，欣然会意，曰此无难，吾亦能之，即据案，唔唔学填词，竟合调。自后学不稍懈，工词曲，又进攻诗。然贫日甚，抱膝苦吟，落落不问家人产云云。则亦姚士粦之流矣，天、崇之间，诗归盛行，人沿竟陵流派，翃毅然独尚唐音，尝以“前路夕阳外，行人春草中”句，为陈子龙所赏。殁后无子，遗稿多佚，是本乃朱彝尊所选定者也。

##### 《直木堂诗集》七卷（浙江巡抚采进本）

> 	国朝释本昼撰。本昼字天岳，号寒泉子，居绍兴平阳寺。此集乃其晚年所著，凡诗四百馀首，其诗不作禅语，绝无僧家蔬筍气。故李邺嗣《序》曰：“非有人作序，几不知为曲录座上人也。”馀姚黄宗羲，称其五律上入王、孟之室，次不落犬复以下，则似稍过矣。

##### 《南耕草堂诗稿》（无卷数，浙江巡抚采进本）

> 	国朝曹亮武撰。亮武字渭公，号南耕，宜兴人。其填词有名於时，诗不多见。

> 	此集乃其读书庐山时所作，凡一百八首，题曰第二集；后又附以《甲子岁诗》十八首，题曰第三集；盖残阙不完之稿也。集中有谢文德翼作《诗序诗》，而集首只有蒋超、陈维崧“二序”，德翼《序》，当在第一集内，今佚之也。

##### 《南雷文定》十一卷、《文约》四卷（江苏巡抚采进本）

> 	国朝黄宗羲撰。宗羲有《周易象数论》，已著录。其所作古文，旧有《南雷文案》、《吾悔》、《撰杖》、《吾山》等集，晚年手自删削，名曰《文定》，后更刊存四卷，故名曰《文约》云。

##### 《紫峰集》十四卷（直隶总督采进本）

> 	国朝杜越撰。越字君异，号紫峰，容城人。前明诸生，康熙己未，荐举博学鸿词，以老疾，未及赴试而罢。是集，乃其门人杨湛等所编，凡诗四卷，诗馀附焉，杂文共十卷。越受业於定兴鹿善继，平生惟以砥砺行谊，讲明道学为事，故乡里推为耆宿，而文章则非所长。湛等所编，既多录应酬代笔之作，又不甚谙体例，其杂录中有《龙王庙募缘》一篇，乃七言古诗，而编於文中，其所作祠联、壁联、书斋联，一一备载，尤为冗杂。《玉山雅集》载联额，别自有义，非此之谓也。

##### 《白茅堂集》四十六卷（湖北巡抚采进本）

> 	国朝顾景星撰。景星有《黄公说字》，已著录。景星著述甚富。初有《童子集》三卷，《愿学集》八卷，《书目》十卷，皆崇祯壬午以前作，明末毁於寇。

> 	《顾氏列传》十五卷，《阮嗣宗咏怀诗注》二卷，《李长吉诗注》四卷，《读史集论》九卷，《贉池录》一百十八卷，《南渡集》、《来耕集》共七十三卷，皆崇祯癸未以后作；康熙丙午毁於火，仅《南渡》、《来耕》二集，存十之三四，乙酉、丙戌之间，又有《登楼集》、《避地泖淀集》亦皆散佚。是集，为其子畅所辑，而其子昌编次音释之。凡赋骚一卷，乐府一卷，诗二十二卷，文二十卷。

> 	景星记诵淹博，才气尤纵横不羁，诗文雄赡，亦一时之霸才；而细大不捐，榛楛勿翦，其后人收拾遗稿，又不甚别裁，傅毅之不能自休，陆机之才多为患，殆俱有焉。

##### 《溉堂前集》九卷、《续集》六卷、《后集》六卷、《诗馀》二卷（陕西巡抚采进本）

> 	国朝孙枝蔚撰。枝蔚字豹人，三原人。康熙己未，举博学宏词，以老病不能入试，授中书舍人，罢归。枝蔚於甲申闯贼乱时，曾结里中少年杀贼，失足堕土坎中，幸不死。后至广陵学贾，三置千金，既而僦居董相祠，扃户读书，刻意为歌诗。此集题曰《溉堂》，即所僦居处也。前集十卷，各以体分，续集六卷，则起康熙丙午止戊午；后集六卷，起己未还山以后迄丙寅。皆编年为次。诗馀则以“小令”、“中调”为一卷。“长调”为一卷，枝蔚在当时名甚重，然诗本秦声，多激壮之词。大抵如昔人评苏轼词，如“铜将军、铁绰板唱大江东去”也。

##### 《五公山人集》十四卷（直隶总督采进本）

> 	国朝王馀祐撰。馀祐本姓宓，先世为王氏，后因不复改，字申之，一字介祺，直隶新城人。明末避乱易州五公山，因号“五公山人”。后流寓献县，子孙遂为献县人。馀祐在前明为诸生，受知於桐城左光斗，故喜谈气节。其学则出自容城孙奇逢、定兴杜越，以砥砺品行，讲求经济为主，故立身孤介刻苦，有古独行之风；然恒以谈兵说剑为事，又精於技击，喜通任侠，不甚循儒者绳墨。其诗文亦皆不入格，考证尤疏。如谓西洋呼“月”为“老瓦”，杜诗“莫笑田家老瓦盆”，即月盆也；如月琴、月台之类取其形似，按欧逻巴人，至明万历间利玛窦，始入中国，杜甫何自识其译语？又谓古诗“为乐当及时，焉能待来滋。”“滋”为草名，又名“繁缕”易於滋长，即藤也。按古诗本作“来兹”，字本《吕氏春秋》，“今兹”、“来兹”，犹“今年”、“明年”，高诱注甚明。馀祐殆见误本古诗，“兹”字加水，因生曲说。又题《鸂水亭印薮》，称本《说文正讹》、《玉篇》诸书，周伯琦《六书正讹》，论虽偏僻，犹是篆体，顾野王、孙强之《玉篇》则全是隶书，何与摹印之事，亦太不详检矣。

##### 《二曲集》二十二卷（浙江巡抚采进本）

> 	国朝李容撰。容有《四书反身录》，已著录。集为门人王心敬所编，每卷分标篇目，曰《悔过自新说》，曰《学髓》，曰《两庠汇语》，曰《靖江语要》，曰《锡山语要》，曰《传心录》，曰《体用全学》，曰《读书次第》，曰《东行述》、曰《南行述》，曰《东林书院会语》，曰《匡时要务》，曰《关中书院会约》，曰《盩厔答问》，曰《富平答问》，曰《观感录》，皆其讲学教授之语，或出自著，或门弟子所辑，凡十六种，本各自为书，故卷前间录原“序”。其第十六至二十二卷，则容所著杂文也。二十三卷以下，曰《襄城记异》，乃容父可从，明末从汪乔年击流寇战殁，容建祠襄城，有闻鬼语之事，各作诗文记之，而刘宗泗裒辑成帙者。曰《义林记》，则记容招魂葬父事，亦宗泗所辑。曰《李氏家乘》、曰《贤母祠记》，则皆为可从及容母彭氏所作传记、诗文，而《富平惠靇嗣汇》次之，刊集时并以编入。盖用宋人附录之例，然卷帙繁重，而无关容之著作，殊为疣赘。

##### 《聪山集》十四卷（直隶总督采进本）

> 	国朝申涵光撰。涵光字孚孟，亦作符孟，又曰孟和，复自号曰凫盟，取与“符孟”字音近也。永年人，明太仆寺丞佳允之子，顺治中恩贡生。是编，首列年谱、传志一卷，次文三卷，诗八卷，附《荆园小语》一卷，《荆园进语》一卷，皆所作语录也。

##### 《蒿菴集》三卷（编修周永年家藏本）

> 	国朝张尔岐撰。尔岐有《周易说略》，已著录。是集尔岐所自定，凡杂文七十篇，大抵才锋骏利，纵横曼衍，多似苏轼，而持论不免驳杂。盖尔岐之专门名家，究在郑氏学也。

##### 《云龛遗稿》一卷（编修郑际唐家藏本）

> 	国朝梁春晖撰。春晖字时皇，号淑三，福建长乐人。考《淳熙三山志》，云龛山即龙龛山，在长乐县南千溪潭上，有归云洞、望海亭、香炉峰诸胜。春晖晚年卜居其地，以吟咏自娱，故以名集。此本乃雍正癸卯其孙澄漪所录，末有澄漪《跋》，称初名《云龛吟稿》，尝谋鋟版而力未逮。藏弆既久，不幸为虫鼠所戕，剥蚀断烂，至不可读，细加检录，得其首尾完具者，仅十之一二，裒为一卷，颜曰《云龛遗稿》云。

##### 《茂绿轩集》四卷（江苏巡抚采进本）

> 	国朝顾梦游撰。梦游字与治，江宁人。前明诸生，曹学佺刻《十二代诗选》，尝录其诗，题曰《偶存稿》。至顺治庚子，梦游既卒，施闰章又广为收辑，合学佺所刻，得五百四十二篇，删其什二，定为此本。梦游与葛一龙、邢昉诸人相倡和，诗格皆近中晚。闰章《序》，称昉诗学胜才，梦游诗才胜学，亦二人之定评也。

##### 《苎菴二集》十二卷（江苏周厚堉家藏本）

> 	国朝吴懋谦撰。懋谦字六益，松江人。早从陈子龙、李雯诸人游，故力追七子之派，称诗多以汉、魏、盛唐为宗，然时有蹶张之失。

##### 《水田居士文集》五卷（江西巡抚采进本）

> 	国朝贺贻孙撰。贻孙有《诗触》，已著录。是集有文无诗，所作皆跌宕自喜，其《与艾千子书》云：“文章贵有妙悟，而能悟者，必於古人文集之外，别有自得。”是虽针砭东乡之言，而贻孙所以自命者，亦大略可见。特一气挥写，过於雄快，亦不免於太尽之患也。

##### 《闇修斋稿》一卷（湖北巡抚采进本）

> 	国朝萧企昭撰。企昭有《性理谱》，已著录。是集凡文三十二篇，前有其兄广昭《序》，述企昭始末甚详。企昭为学之梗概，则见於《与熊赐履书》中，盖无所师承，而笃志自立之士也。然企昭虽尊法朱子，排斥王氏，而心平气和，无明人喧閧之习。故与赐履书中，有某平昔讲学，不欲立门户，肆口耳之语。其《东林要录序》曰：“当其始也，出於士大夫意见之相岐，声名之相夺，而其后也，与国家之大命随之。”其《同时尚论录书》后曰：“当日东林、魏珰之门户，牢结而不可破，一胜一败，正不敌邪，遂至杀戮忠良，剥削元气，感召灾祲，酝酿盗贼，虽食小人之肉，而寝其皮，宁足以纾其恨哉。然而小人不足责也，彼所称为君子者，持意见，快恩雠，以和衷易处之事，为谇语相加之行，激而生端，祸贻於国，又安得尽归罪於小人乎？”均可谓平心之论，至其文章，则不及汪琬诸人之深厚。观所著《性理谱》中《论读书》之《序》，称始於小学、“四书”、“五经”；而《性理大全》、《二程遗书》、《朱子文集》、《语类》、《鲁斋遗书》、《薛氏读书录》、《胡氏居业录》、《高子遗书》次之；《西山大学衍义》又次之；《通鉴纲目》、《十七史详节》、《吾学编》又次之，韩文、欧文、陶诗、杜诗，文章正宗，及宋金华《归震川文集》又次之。则其学问根柢可见矣。

##### 《藕湾全集》二十九卷（湖北巡抚采进本）

> 	国朝张仁熙撰。仁熙有《雪堂墨品》，已著录。其诗凡初集十卷，二集十卷，馀九卷则文集也。初集作於前明，身经离乱，多悲苦之音，大旨宗尚北地、太仓、历下诸人，未脱摹仿之迹。其论诗，谓时弊虽深，慎勿相救，公安救历下，至於佻；竟陵救公安，陷於孱。其《与王昊庐论文书》，谓归太仆之文秀善而衷於宋氏之理，秀善则易柔，衷於宋氏则理信而诎於气。又谓琅琊、历下，与毗陵、归安，两家角立，毗陵、归安之流，几欲驾琅琊、历下而上之。然徒以其秀善婉媚，沓迤千里，白苇平畴者，又安能服琅琊诸君子，制作诸大篇哉？观其持论，可知其生平宗旨矣。

##### 《芝在堂集》十五卷（湖北巡抚采进本）

> 	国朝刘醇骥撰。醇骥有《古本大学解》，已著录。是集凡诗六卷，杂文九卷。

> 	其《自序》云：“奉嘉、隆间二三名人集，要去其袭迹，以近古为是，不能作宋、元下廉纤支折语。”又作《锺惺、谭元春传》，谓学王、李未至，袭风格，备铿锵，犹俟诸三馀，俭儒苦古帙浩繁，便援公安、竟陵，而以其窍鸣也。观其所论，可知其所宗法矣。

##### 《织斋集钞》八卷（山东巡抚采进本）

> 	国朝李焕章撰。焕章字象先，号织斋，山东乐安人。前明诸生，后弃举子业，专肆力於诗文古词，所著有《龙湾集》、《无学堂集》、《老树村集》，凡百馀万言，后合诸集而刊削之，定为此本。其文跌宕排奡，气机颇壮，而汪洋纵放，未免一泻无馀。至於明季忠烈诸臣，多为立传，其表微阐幽，亦可谓留意史学，然所载不能一一审核。如周遇吉妻《周夫人传》，载李自成攻宁武，遇吉数大败之，追战陷重围，马蹶，公拔佩刀自杀，夫人贯重铠陷阵，连斩贼骁将，及闻遇吉死，亦自杀云云。案《明史》遇吉巷战被执，为贼丛射而死，实非自杀。其妻刘氏素勇健，率妇女数十人据山巅公廨，登屋而射贼，贼不敢逼，纵火焚之，阖家尽死。亦与焕章所载陷阵及自杀事不合；且佚其姓，但称周夫人，盖草莽传闻之词，随笔纪录，未足据为定论也。

##### 《谢程山集》十八卷（江苏巡抚采进本）

> 	国朝谢文洊撰。文洊有《学庸切己录》，已著录。是集，初只《日录》三卷，《讲易义》三卷，《书》三卷，乃其门人甘京、黄采所编，乾隆乙丑文洊元孙鸣谦又收合杂文遗稿，与新城涂登、陈道编为此本。甘京《序》称，其早习举子业，为诸生，年二十，学禅有所得，三十后始宗儒，越四十，始一以程、朱为宗，年六十七而卒。将卒，自作《墓志》曰：《大学》、《中庸》、《切己录》凡八九易稿始定，窃欲折衷先儒，期足以启发来学，自订所体验者《日录》三卷，易堂诸友节行文章为海内所重，某不自量，亦欲学其诗文，才短终不能就，而己学亦遂旁泄云云。盖文洊生平以讲学为主，文章则其馀事耳。

##### 《燕峰文钞》一卷（江苏巡抚采进本）

> 	国朝费密撰。密字此度，成都人。遭张献忠之乱，弃家为道士，流寓吴江以终。王士祯诗所谓：“成都跛道士，万里下峨岷”者是也。士祯盛称其诗，而其文不甚著，今观是集，不涉王、李之摹拟，亦不涉袁、锺之纤仄，奇矫自喜，颇有可观。然往往好持异论，如《春秋论》，谓《春秋》为“三桓”而作，则举一废百。《明堂配上帝论》，兼斥郑康成、王肃之说，而以上帝为上世之帝，则经典从无此称。《鲁用天子礼乐辨》，兼斥程子及杨慎所引《吕览》之说，而谓周公有王者之功，宜用王者之礼乐，成王之赐，未足为非，鲁人用之於群庙，乃为僣上。不知惟名与器不可假人，有王者之功，宜用王者之礼乐，然则有王者之功，亦可用王者之名号乎？是率天下而乱也。

##### 《虎溪渔叟集》十卷（江西巡抚采进本）

> 	国朝刘命清撰。命清字穆叔，临川人。是书前后无“序”、“跋”，惟冠以《临川县志》小传一篇，称其明末捍御土寇有方略，福王时，揭重熙荐充馆职，辞不就；入国朝，以布衣终。是集凡经论二卷，史论二卷，文二卷，诗三卷，词一卷。其经论称朱子，弃《子贡诗传》，《子夏诗序》，有骇於听闻。案朱子但尝驳诗序耳，其《子贡诗传》，至明始出，朱子乌得而见之？又谓鲁之《春秋》本用周正，孔子始改用夏正，以秦正建亥而吕不韦作月令，乃用夏时为例，是不特按之经文无一相合，且案《史记秦始皇本纪》，吕不韦死在十二年，以十月为岁首，在二十六年；又《吕氏春秋后序》，称岁在涒滩，乃始皇之八年，与改用亥正远不相及，引以为证，尤考之不详。史论颇多臆断，其诋诸葛诛马谡之非，及力袒王安石而深斥苏洵《辨奸论》，与吕公著《弹文》，尤不免颠倒是非。

> 	诗文亦皆不入格，盖倜傥自豪之士，负气纵横，而学问则未能深造也。

##### 《徐太拙诗稿》（无卷数，山东巡抚采进本）

> 	国朝徐振芳撰。振芳字太拙，山东乐安人。是集，凡分三种，一曰《雪鸿草》，一曰《三素草》，一曰《楚萍草》。所作奇气坌涌，时出入於李贺、卢仝之间，而竟陵、公安之馀习，未尽湔除，故往往失之纤仄，变徵之声，酸吟激楚，其学谢翱而未成者与。

##### 《彭省庐文集》七卷、《诗集》十卷（江苏周厚堉家藏本）

> 	国朝彭师度撰。师度字古晋，号省庐，华亭人。崇祯戊寅，吴下诸人为千英之会，毕集於虎邱，师度年十五，即席成《虎邱夜宴同人序》。吴伟业有江左三凤凰之目，盖谓师度及吴兆骞、陈维崧也。集中《兵谋》十馀篇，颇见用世之志，诗格沿云间之派，富艳有馀。

##### 《蘧庐诗》（无卷数，浙江巡抚采进本）

> 	国朝韩纯玉撰。纯玉字子蘧，别号蘧庐居士，归安人，明翰林韩敬之子也。

> 	敬以党附汤宾尹见摈於时，纯玉以是抱憾终身，不求仕进，其行踪略具所作《自序》及集中《癸丑五十生朝示儿诗》中。是集不分卷帙，但每体别编，中多凄楚之音，盖皆明季兵燹及国初江南初定，馀孽未平，山居避寇之作也。

##### 《省轩文钞》十卷（浙江巡抚采进本）

> 	国朝柴绍炳撰。绍炳有《古韵通》，已著录。此集前有程其成《引》，称《古韵通》卷帙浩繁，艰於付梓，因先以部首诸作载於五卷，盖刻在《古韵通》之前也。绍炳在“西泠十子”中，文名最著，立身亦复端谨。集首有朱协咸所作《小传》，至称其殁后为冥官，盖当时重其行谊，故造作是说。其文大抵清快有馀，而根柢较薄。金石之文尤无法，如《张德声志》，篇首既曰：“余备馆甥於张氏，始与德声君游。”隔一行后又云：“德声姓张氏。”何其复也？且婿称馆甥，尤似典而非典也。又《张俊卿志》曰：“钱塘邑诸生也，张本武林华族”。

> 	钱塘、武林连缀而见，是一地耶，两地耶？其他往往似此，盖长於持论，而短於叙事云。

##### 《张秦亭诗集》十二卷（浙江巡抚采进本）

> 	国朝张丹撰。丹字祖望，原名纲孙，钱塘人。与陆圻、柴绍炳、陈廷会、毛先舒、丁澎、吴百朋、孙治、沈谦、虞黄昊相倡和，称“西泠十子”，此集其晚年所刻，原名《从野堂集》。前有《自叙》一篇，述其游历所经，而诗格与之俱变。毛先舒称其悲凉沉远，矫然不群。朱彝尊亦谓，其五言古体，波澜老成，南北行旅诸篇，尤为奇崛。又尝批其《北归诗》云：“句何学杜，句句不袭杜，句句做，句句不做。”其倾挹甚至，故丹寄彝尊诗有：“惭我诗词遘知己，思君杖履定登台”之句。今观全集，其七言古体，亦宕逸可诵，不独五言，特诸体未能悉称，律诗尤不免率易。

##### 《潠书》八卷（浙江巡抚采进本）

> 	国朝毛先舒撰。先舒有《声韵丛说》，已著录。是编皆所作杂文，诸篇之末，间附王猷定、柴绍炳、沈谦评语。先舒自记云：“惟三君语略载数条，以其为亡友之笔故也。”则是集乃先舒自订矣。中颇多考证之文，而不能皆有根据，其议礼尤多臆断，行笔颇隽爽，而不免於作态弄姿，大致好辨如毛奇龄，而才与学则皆不逮之。其《论太王好货好色》一篇，谓孟子意是而言非；《论说大人则藐之》一篇，又谓其言太过。犹王充、李覯之馀习；论“格物”为“格去物欲”，亦姚江之绪语。观其《答徐古周书》，称近於坐功颇有所窥，只是佛氏无所住，孟子不动心，又称住即是动，动即是住，无住则不动，不动则无住，其所学固可见矣。

> 	论韵诸书，用力较深，而亦未究其本原。如《答友人论韵学通指》二书，谓音当分古今，不当更分南北，其说为是；谓古三声不通用则非。与柴绍炳《论翻切》三书，专取合声，亦后来之捷法，必谓下一字不拘本部，则绍炳所辨饥、机，虺、灰，清、青诸字，先舒终不能难也。

##### 《思古堂集》四卷（浙江汪汝瑮家藏本）

> 	国朝毛先舒撰。前有康熙乙丑潘耒《序》，称所著有《潠书》、《匡林格物问答》、《圣学真语》、《东苑文钞》、《诗钞》凡若干册，不下数十万言，而复有此集。则此集之成，在诸书之后，而先舒裒刻其书十四种，乃以此集为首，殆自以晚年定本，故用为弁冕耶，然所见与早年等也。

##### 《东苑文钞》二卷、《诗钞》一卷（浙江汪汝瑮家藏本）

> 	国朝毛先舒撰。先舒尝读书杭州之东园，即宋“东苑”故址，因以名其所作诗文。《文钞》凡三十三篇。其《赵盾论》，解“越境”为“出奔不归”，较前人所说为允；《方正学论》，责其当巽词以免十族，则其说刻而且迂，当生死呼吸之际，稍一转念瞻顾，岂复能抗节不挠？且成祖天性惨毒，瓜蔓之抄，亦不因此一语！至引侯君集谋反伏诛，乞免一子以存宗祀为例，尤为不伦。其《武成论》，谓圣人存“血流漂杵”一语，见纣之世臣捐躯报国者众，虽因鼎革之际，抗节死事者发，然未免附会经义，穿凿太过。《诗钞》凡九十六首，大抵音调浏亮，犹有七子之馀风焉。

##### 《小匡文钞》四卷（浙江汪汝瑮家藏本）

> 	国朝毛先舒撰。前有《自序》曰：“《小匡文钞》者，文皆小有所匡者也。”

> 	又自称谓求契於天心，怀其意久，而后落笔。今观所录之文，大抵以口舌相辨难。

> 	如《刘璋论》，谓其召昭烈为智；《北地王论》，谓其杀妻子为忍；《谥议》，以秦始皇为合道；《驳王祎七出议》谓祎奉使云南被杀，尸无处所，乃此议教人出妻之果报；《书三案论后》，谓梃击一事，诸臣当体神宗之意，不可罪郑贵妃；引申生不明骊姬之谮为证。《书魏冰叔文》，谓李国祯实死节之臣，不当诬以降贼。皆不足为训，未见果契於天心也。

##### 《蕊云集》一卷、《晚唱》一卷（浙江汪汝瑮家藏本）

> 	国朝毛先舒撰。《蕊云集》皆所作艳体。其曰“蕊云”者，取古织锦词“蕊乱云盘相间深，此意欲传传不得”也。《晚唱》，皆摹李商隐、李贺、温庭筠、韩偓四家之体，以别於初唐、盛唐之格，故以晚名焉。

##### 《学园集》六卷、《续编》一卷（浙江巡抚采进本）

> 	国朝沈起撰。起有《墨菴经学》五种，已著录。《静志居诗话》，称起尝拟撰《明书》，绝笔於成化之设东厂。而曾王孙作起《墓志》，述其所撰书，又有《测杜少陵诗》一卷，《今国语》八卷，《宗门近录》二卷，今皆未见。此乃所著诗文集，为起门人曾安世所编，安世即王孙之子也。起天姿颖俊，笔力亦殊劲爽，然与金人瑞相善，故薰染亦深。其《与李炜书》，自称近来评点《会真记》，颇多奇解，尝终夜不寐，求作者之意，知王实甫悲悯物情，立言变化，即其十六阕立名，上下相对，犹之乾与坤对，屯与蒙对，以《大易》之体而行《左氏》之法云云。其所见解颇与世所传人瑞《六才子书议论》相近也。

##### 《榆墩集选文》九卷、《诗》二卷（江西巡抚采进本）

> 	国朝徐世溥撰。世溥有《夏小正解》，已著录。是集前有熊人霖《序》，称仅存十之一，盖选本也。中间《诸葛武侯无成论》一篇，谓诸葛之出师，即周公居东之志，其尽瘁而无成功；则昭烈“如其不才，卿可自取”一言酖之也。又云：昭烈之疑忌，尽见生平深险毕露；又云：诸葛若久留在蜀，必有不利孺子之谗。又云：昭烈之有是言，则亮劝攻刘璋之言有以致之。一事之不仁，百行忠厚不足以盖之。亮始教备杀璋以取蜀，卒也致备疑其图禅以终身云云。其持论殊为偏激。昭烈君臣之契，光明磊落，为三代以后所仅有。永安托孤之言，亦出至诚，陈寿於《昭烈传》中，已极论之，即后主之於诸葛，始终尊信，亦未尝有毫发之间言，何得因“卿可自取”一语，而遂谓其有所疑忌乎？至诸葛劝昭烈取蜀，则自三顾隆中时，已定其计，而昭烈卒用其策，以少延汉绪。若如所论，则昭烈生平与诸葛周旋者，皆日在猜嫌疑忌之中，虽魏主叡之於司马懿，尚不忍出此，而谓鱼水相合者若是哉？文人好为翻案之说，殊非论古之正轨。王士祯为《居易录》，极斥其妄，固非太过矣。

##### 《筠谿集》七卷（江苏巡抚采进本）

> 	国朝范青撰。青字筠坚，上海人。是集分《北游草》、《北游续草》、《峡游草》、《金陵草》、《归田草》诸目。第一卷有《挽制府范承谟诗》十首，间载承谟殉难事迹，其末首有云“炙鸡过酹君知否，十九人中是一人。”盖尝为承谟之客者也。

##### 《橘苑诗抄》十一卷（浙江巡抚采进本）

> 	国朝诸匡鼎撰。匡鼎字虎男，钱塘人。是编子目曰《橘苑诗抄》，而总题则曰《说诗堂集》，盖全集之一种也。匡鼎生於国初，犹及见“西泠十子”，故所作亦沿其流派，圆美有馀，而深厚不足。

##### 《安静子集》十三卷（山东巡抚采进本）

> 	国朝安致远撰。致远字静子，一名如磐，字拙石，寿光人，贡生。自顺治乙酉至康熙甲子，十五举不售，卒偃蹇以没。是集凡为文集九卷，曰《玉硙集》四卷，《纪城文稿》四卷，《音》一卷。《诗集》四卷：曰《柳村杂咏》二卷，《岳江草》、《倦游草》各一卷，总名之曰《纪城诗草》，而《岳江草》独标“卷六”字，似非完本。《词集》一卷，曰《吴江旅啸》。《自序》谓：诗喜摩诘，文慕庐陵，爱其从容闲雅不事钩棘。故能不染明末纤诡之习，而精神魄力，亦未能凌跨诸家。

##### 《完玉堂诗集》十卷（浙江巡抚采进本）

> 	国朝释元璟撰。元璟字借山，浙江天童寺僧也。是编分十集，曰《东湖集》、《名山集》、《红椒集》、《紫柏集》、《太白集》、《绿琼集》、《京师百咏》、《晚香集》、《黄琮集》、《鹊南集》，每集为一卷，前有元璟《自序》及题辞二十馀则，其诗以清雅为宗，时有秀句。如“才怜孤峤远，斗转一峰迎。浅碧胶鱼沫，残红落雁声。水绕西施浣纱石，云藏子敬读书山。二月草堂逢社燕，一春花事到山茶”等句，为卢元昌所赏，见卷首题辞。又如“一笛破寒渚，千帆凑夕阳。船如米家小，水似瀼西偏。秋思啼螀集，归心落叶知。吟诗不闭梅花阁，怀古独登文选楼。才堪与世作蓍草，道在忘情似木鸡”等句，王士祯亦摘入《居易录》中。盖其居杭州时，曾结西溪吟社，所与酬倡者，皆一代胜流，耳濡目染，落笔自能远俗，但根柢不深，气味不免太薄耳。

##### 《冬关诗钞》六卷（浙江巡抚采进本）

> 	国朝释通复撰。通复字文可，嘉兴人。少与曹溶同学，晚乃托迹於缁服，溶赠以诗，有“共排流俗论，重起杜陵人”之句，盖其宗尚如此。《遗稿》多散佚，朱彝尊选《诗综》搜访不能得，至康熙己丑，其友人盛远等始为裒辑刊版，前三卷皆远所辑，后三卷则汪文桢、汪森兄弟所辑。前有远与森二《序》。通复以《春草诗》著名，远等取以压卷，然如“魂消南浦人将远，梦落西堂句忽成”之类，格落晚唐，非其至者也。

##### 《嬾斋别集》十四卷（内府藏本）

> 	国朝僧通门撰。通门字牧云，姓张氏，常熟人。明季祝发於兴福禅林，寻主古南、鹤林、天童等寺。颇与士大夫游，故文士往往称之。是集为其同里毛晋所刊，凡杂文三卷，书启三卷，颂赞、偈语二卷，诗六卷。

##### 《西北文集》四卷（江苏巡抚采进本）

> 	国朝毕振姬撰。振姬有《四州文献摘抄》，已著录。其文颇纵横有奇气，然剑拔弩张之状，亦觉太甚，其云西北文者，太原傅山所题，以东南之人谓之西北之文也。元好问《中州集》题词有曰：“邺下曹、刘气侭豪，江东诸谢韵尤高，若从华实评诗品，未便吴侬得锦袍。”傅山所题，盖犹是意。然文章公器，何限方隅，韩、柳皆非南人，欧、曾亦非北士，门户相夸，总拘墟之见耳。

##### 《涑水编》五卷（山东巡抚采进本）

> 	国朝翟凤翥撰。凤翥字象陆，闻喜人，顺治丙戌进士，官至福建布政使。是集文四卷，诗一卷，因尝讲学於其乡之“涑水书院”，故题曰《涑水编》。卷首有徐元文《序》，称原集本六卷，第五为制义，今制义不知何人所删，目录内亦为镌去，故止存五卷云。

##### 《兰雪堂诗集》三卷（山西巡抚采进本）

> 	国朝谢宾王撰。宾王字起东，临淄人，顺治丙戌进士，官南康府推官。是集为未刻钞本，凡古体诗一卷，近体诗二卷，意兴颇遒，而骨格未就。卷首题王士祯评选，盖山左谈诗之士，罕不问津於士祯者，此其一也。

##### 《祓园集》九卷（直隶总督采进本）

> 	国朝梁清远撰。清远有《雕邱杂录》，已著录。是集清远所自编，凡诗四卷，文四卷，词一卷。其诗直抒性情，颇能蝉蜕於习俗之外，而人所应无尽无，人所应有尚未能尽有也。

##### 《黄山诗留》十六卷（山东巡抚采进本）

> 	国朝法若真撰。若真字汉儒，号黄石，一号黄山，胶州人。顺治乙酉，以“五经”特赐中式，授中书舍人，丙戌成进士，改庶吉士，官至江南布政使。若真诗、古文、词，少宗李贺，晚乃归心少陵，不屑栉比字句，依倚门户，惟其意所欲为，不古不今，自成一格。此本为张谦宜所编，共诗四千一百三首。

##### 《心远堂诗集》十二卷（直隶总督采进本）

> 	国朝李霨撰。霨字坦园，高阳人。顺治丙戌进士，官至大学士，谥文勤。是集为霨所自编，初刻於康熙辛亥，至于丁巳，又续广之。其论诗，谓王、李、锺、谭其词皆予，而所不予者，在其郊颦学步之流，持论最为平允。

> 	故集中诸作，皆冲和雅正，不为叫嚣之音，亦不蹈纤仄之习。其门人陈廷敬《序》，称其写一时交泰之盛，盖遭际盛时，故其诗有雍容太平之象，古人所谓台阁文章者，盖若是矣。

##### 《聿修堂集》一卷（山东巡抚采进本）

> 	国朝蓝润撰。润字海重，即墨人。顺治丙戌进士，官至湖广布政使。润初名滋，《故国学进士题名碑》及《馆选录》，旧本皆作蓝滋。后官侍读时，乃赐今名。其为江南学政时，有《视学录》；为福建参政时，有《视闽纪略》；为广东参政时，有《入粤条议》；为江南按察使时，有《臬政纪略》。今皆未见，惟此集为其子孙钞传，诗、古文寥寥数首，皆应酬之作，殆非所长。

##### 《寒松堂集》九十二卷（江苏巡抚采进本）

> 	国朝魏象枢撰。象枢字环极，蔚州人。顺治丙戌进士，历官至都察院左都御史，迁刑部尚书，以病乞休，圣祖御书“寒松堂”额以宠其归，卒谥敏果。其平生立朝端劲，为人望所归，讲学亦醇正笃实，无空谈标榜之习，文章朴直，亦如其为人。惟其子学诚编此集时，意在於先人手泽，一字无遗，遂细大不捐，几盈百卷，未免有榛楛勿翦之憾耳。

##### 《且亭诗集》（无卷数，直隶总督采进本）

> 	国朝杨思圣撰。思圣字犹龙，钜鹿人。顺治丙戌进士，官至四川布政使。申涵光所作《小传》，称有《且亭诗》七集，然不著其卷数，此本乃思圣既殁，其子履吉所编，凡诗八百馀首，其入蜀诸作，刻意摹杜，而刻画之痕未化也。

##### 《梦吟集》一卷、《续集》一卷（内府藏本）

> 	国朝王天春撰。天春字鲁源，济宁人。顺治丙戌进士，官至兵部侍郎。致仕后惟以吟咏自娱，故此集皆畅所欲言，颇多率句。

##### 《昆林小品》三卷、《昆林外集》（无卷数，直隶总督采进本）

> 	国朝魏裔介撰。裔介有《孝经注义》，已著录。此其杂著诸篇，集外别行者也。《小品》分上、中、下卷，《外集》则剞劂未竟，尚不分卷。裔介学宗朱子，著有《约言录》、《知统录》等书。而此集於二氏之学，亦若有取焉。岂晚耽禅悦耶？其文间有俚语，颇沿宋人语类馀派，而时露古质，亦复可观；至骈体则非所擅长，虽无作可矣。

##### 《四思堂文集》八卷（直隶总督采进本）

> 	国朝傅维鳞撰。维鳞有《明书》，已著录。是集奏疏一卷，记序杂著二卷，诗五卷。所载如《更役法》、《严巡方》、《考核诸疏》及《屯田苦民书》诸作，颇有侃直之风，至《士传民语诸谣曲》，尽明末兵荒流离之状，然统其全集观之，则颇伤粗率，盖天性耿直，直抒胸臆，不甚留意於文章云。

##### 《燕川渔唱诗》二卷、《植斋文集》二卷（直隶总督采进本）

> 	国朝傅维枟撰。维枟字培公，号霄影，灵寿人。明吏部尚书永淳之子，虽生於贵族，而恬退不求仕进，早岁即弃举子业，以诗文自娱，迹其品度，当属胜流。然是集所录，大抵应酬之作，罕逢高唱，岂并文章视为粗迹欤？

##### 《倚雉集》十二卷（直隶总督采进本）

> 	国朝窦遴奇撰。遴奇字松涛，大名人。顺治丁亥进士，官至佥都御史。是编为其友贺应旌所编，凡文五卷，诗六卷，词一卷。“倚雉”者，其所居堂名也。

##### 《王文靖集》二十四卷、《附录》一卷（直隶总督采进本）

> 	国朝王熙撰。熙字子撰，一字胥廷，宛平人。顺治丁亥进士，官至大学士，谥文靖。是集，为其子克昌所编。凡奏疏二卷，颂赋一卷，诗六卷，文十五卷，以自作年谱及行状、志铭、碑传附录於末。前有其门人张玉书、吴震方二《序》。

> 	又有朱彝尊《序》，核其词意，皆熙在时所作，而标题亦称其谥，或刊版者追改也。

##### 《佳山堂集》十卷（山东巡抚采进本）

> 	国朝冯溥撰。溥字易斋，益都人。顺治丁亥进士，官至大学士。康熙己未，召试博学鸿词。溥与高阳李霨、宝坻杜臻、昆山叶方霭四人同为阅卷官，得人最盛，故毛奇龄等为作集《序》，皆称门人。其诗则未为精诣也。

##### 《林屋文稿》十六卷、《诗稿》十四卷（江苏周厚堉家藏本）

> 	国朝宋徵舆撰。徵舆字辕文，华亭人。顺治丁亥进士，官至都察院左副都御史。徵舆为诸生时，与陈子龙、李雯等倡几社，以古学相砥砺，所作以博赡见长，其才气睥睨一世，而精炼不及子龙，故声誉亦稍亚之云。

##### 《慎斋遇集》五卷、《莅楚学记》一卷、《日怀堂奏疏》四卷（江苏巡抚采进本）

> 	国朝蒋永修撰。永修有《孝经集解》，已著录。是集裒其平生之文，名曰《遇集》，言即所遇而成文也。中多记贵州、湖广风土，盖永修初官应山县知县，继官平越府知府，终官湖广提学副使也。其《学记》则康熙十九年提学时作，《奏疏》则官刑科给事中时所上。《江南通志》称其在应山，有守御功；在平越，清丈苗民虚税八千有奇；在湖广，振兴文教，楚风为之一变，列於《宦绩传》中云。

##### 《潜沧集》七卷（直隶总督采进本）

> 	国朝余一元撰。一元字占一，号潜沧，山海卫人。顺治丁亥进士，官至礼部郎中。是集，卷一为《四书解》，卷二至卷六为《杂文》，卷七为《诗》。其《次韵答张筑夫诗》，有“良知自是姚江旨，躬秉几亭夫子传”句。附载张赠诗，有“姚江绝学重开辟，直续良知两字传”句。盖其学出於陈龙正，集中所谓“几亭师者”，龙正别号也。故其《四书解》中，以小学为格物，而深讥《朱子补传》为非。犹宗王守仁之说，而小变之者也。是集，其所自编，卷端有凡例六条，述所以编次之意甚详，然诗文皆不入格。观其自编而自发凡例，或自誉，或自恕，俨如删纂他人之集者。是於古来著述体裁，皆未及考，则所作可略见矣。

##### 《安雅堂诗》、《安雅堂拾遗诗》（皆无卷数），《安雅堂拾遗文》二卷、附《二乡亭词》四卷（大理寺卿陆锡熊家藏本）

> 	国朝宋琬撰。琬有《永平府志》，已著录。案王士祯《池北偶谈》曰：“康熙以来，诗人无出南施、北宋之右，宣城施闰章愚山、莱阳宋琬荔裳也。”又曰：“宋浙江后诗，颇拟放翁，五古歌行，时闯杜、韩之奥，康熙壬子春，在京师求余，定其诗笔为三十卷。其秋，与余先后入蜀，予归之明年，宋以臬使入觐，蜀乱，妻孥皆寄成都，宋郁郁没於京邸，此集不知流落何地矣。”又《渔洋诗话》曰：“康熙庚辰，余官刑部尚书，荔裳之子思勃来京师，以《入蜀集》相示，亟录而存之，集中古选诗歌行，气格深稳，余多补入《感旧集》。”云云。今三十卷之本，久已散佚，所谓《入蜀集》者，其后人亦无传本。此本题《安雅堂诗》者，不分卷数，有来集之、蒋超二《序》，皆题顺治庚子，盖犹少作；题《安雅堂拾遗诗》者，与其文集、词集，皆乾隆丙辰其族孙邦宪所刻，掇拾残剩，非但珠砾并陈，亦恐真赝莫别，均不足见琬所长，其视闰章，盖有幸有不幸矣。

##### 《退菴集》二十一卷（江苏巡抚采进本）

> 	国朝李敬撰。敬字退菴，江宁人。顺治丁亥进士，官至监察御史，巡按湖南。

> 	是集诗词十二卷，奏疏及杂著九卷。诗集《自序》，谓必深知元气流行，使心口之间律吕相合，以適於喜怒哀乐之正，盖即白沙、定山之宗旨。文集《自序》谓：按楚时审录尽心，至於甘澍大降。死囚为兵劫去，自请归狱。亦未免好自誉矣。

##### 《西山集》九卷（山西巡抚采进本）

> 	国朝张能鳞撰。能鳞有《诗经传说取裁》，已著录。是集凡文八卷，诗一卷。

> 	能鳞喜谈理学，其诗文多率尔操觚，体裁未尽合於古。

##### 《冯定远集》十一卷（浙江巡抚采进本）

> 	国朝冯班撰。班有《钝吟杂集》，已著录。班与其兄舒皆以诗名一时，称海虞“二冯”。其侄冯武，作《所评〈才调集〉凡例》，称舒之论诗，讲起承转合最严；而班之论诗，则欲化去起承转合。定法微有不同，然二人皆以晚唐为宗，由温、李以上溯齐、梁。故《才调集》外，又有《玉台新咏评本》，盖其渊源在二书也，其说力排严羽，尤不取江西宗派，持论亦时有独到，然所作则不出於昆体，大抵情思有馀，而风格未高，纤佻绮靡，均所不免。是集凡《定远小集》二卷，《钝吟集》三卷，《别集》一卷，《钝吟馀集》一卷，《集外诗》一卷；又《乐府》一卷，《游仙诗》一卷，《钝吟文稿》一卷，亦附於末。其中论诗之说，多可取，惟《日记》所论吴棫《韵补》一条，推为奥入鬼神，则失之远矣。

##### 《文襄公别录》六卷（山东巡抚采进本）

> 	国朝李之芳撰。之芳有《文襄奏疏》，已著录。是书首《行间纪略》二卷，次《军旅纪略》二卷，皆讨耿精忠时文移，次《文告纪事》二卷，皆居官时告谕之文。

##### 《拟故宫词》一卷（浙江巡抚采进本）

> 	国朝徐宇昭撰。宇昭不知何许人。是集凡诗四十首。《序》称，顺治丁亥春月，寓止燕都，遇长春寺僧，乃明宦者，因从闲话，得故宫遗事四十条。其词不甚工，注亦止寥寥数条。

##### 《春树草堂集》六卷（监察御史孟生蕙家藏本）

> 	国朝杜恒灿撰。恒灿字杜若，号苍舒，三原人。顺治戊子副榜贡生，考职授通判，未仕而卒。其卒也，宁都魏禧表其墓，关中李因笃为作“传”，皆悼惜其才。是编凡诗二卷，文四卷，涂乙纵横，犹当时原稿，中多代人之作，盖恒灿历为郎廷极、贾汉复、梁化凤诸人客，毕生出入幕府中，故以卖文为活，所作富赡有馀，而多不修饰，殆亦由於取办仓卒也。

##### 《屺思台文集》八卷、《诗集》一卷（湖北巡抚采进本）

> 	国朝刘子壮撰。子壮字克猷，黄冈人。明崇祯庚午举人，困公车者几二十年，至顺治己丑，乃进士第一人及第，授翰林院修撰。子壮制艺，与熊伯龙齐名。雄厚排奡，凌轹一切；其诗古文亦以气胜，然精华果锐，已销耗於八比之中。又年仅四十四而卒，未能於登第之后，复殚心於古学，纯以天资用事，往往或失之粗豪。二其翼者两其足，予之角者去其齿，固亦事理之恒耳。是编为其孙永锡等所刻，《寿序》、《贺序》，连篇累牍，而独不载其《对策》，恐所拾掇亦未必子壮意也。

##### 《熊学士诗文集》三卷（湖南巡抚采进本）

> 	国朝熊伯龙撰。伯龙字次侯，号锺陵，汉阳人。顺治己丑进士，官至翰林院侍读学士。其古文较胜刘子壮，诗虽直抒胸臆，而五言古体，亦时有淳古之音，惟刊版漫漶，篇叶倒乱，遂至於断烂不可读。

##### 《志壑堂诗》十五卷（浙江巡抚采进本）

> 	国朝唐梦赉撰。梦赉字济武，淄川人。顺治己丑进士，官翰林院检讨。是编，为新城王士祯所定，间有士祯评识。前有士祯《序》，称其文近於蒙庄，诗近于东坡。慈溪姜宸英《序》亦言，读其经世之言，所为筹饷、积穀、铜钞、改漕之法，嘉谟硕画，凿凿皆可见之施行，皆兼序其诗文集。而是集有诗无文，盖其集中之一种也。其诗运思颇深挚，吐属亦颇温雅，然较其才力，则稍谢士祯及赵执信、田雯诸人。

##### 《耿岩文选》（无卷数，浙江巡抚采进本）

> 	国朝沈珩撰。珩字昭子，海宁人。康熙甲辰会试第一人，殿试二甲第一人，授内阁中书舍人。己未，荐举博学鸿词，召试授编修。是集，皆所作杂文，不标卷帙，但以体分。其目录题《耿岩文钞初集》，而卷端则题《耿岩文选》。每篇自为起讫，不相联属，疑校刊未竟之本，偶然印行，非其全也。其文平易近人，大抵规仿庐陵，而尚未能入室。

##### 《乐圃诗集》七卷（山东巡抚采进本）

> 	国朝颜光敏撰。光敏字逊甫，一字修来，曲阜人。康熙丁未进士，官至吏部考功司郎中。此集为王士祯所定，版心题曰《十子诗略》，盖士祯尝选商邱宋荦、郃阳王又旦、安邱曹贞吉、黄冈叶封、德州田雯、谢重辉、晋江丁炜、江阴曹禾、江都汪懋麟及光敏之诗，共编一集，而十人各为卷帙，其版亦分藏於各家，往往别本单行。版心所题，犹其全编之总名也。

##### 《汤潜菴文集节要》八卷（两江总督采进本）

> 	国朝彭定求编。定求有《周忠介公遗事》，已著录。《汤斌文集》有《汤子遗书》诸刻；定求又择其切於身心者，仿聂豹《南轩节要》之例，纂为此编。定求，斌门人也。《苏州府志》载其有《儒门法语》、《蒙正录》、《南畇诗文集》，而不及此书，殆修志时偶未见与。

##### 《宝纶堂集》五卷（浙江巡抚采进本）

> 	国朝许缵曾撰。缵曾有《滇行纪程》，已著录。是集，乐府规仿旧文，七言古诗，多学初唐四杰之体，皆拟议而未能变化。

##### 《漫馀草》一卷（浙江巡抚采进本）

> 	国朝王庭撰。庭有《理学辨》，已著录。其所为诗，有《秋间三仕》、《二西诸草》。是集刻於康熙戊辰，乃其晚岁所订，时年已八十有二矣。凡五百馀首，大约近体多於古体。七律一种又多於诸体。其曰“漫馀”者，《自序》云：“余诗之漫久矣。此无非漫之馀也。”

##### 《循寄堂诗稿》（无卷数，陕西巡抚采进本）

> 	国朝朱廷燝撰。廷燝字山辉，富平人。顺治己丑进士，官至河南布政司参政。是集先名《澄溆堂诗》，后改今名，编次不分体裁，惟以年月为前后，《自序》二篇，一作於河南，一作於里居之时。其诗结字铸句，皆未坚緻，古体尤风骨未就。

##### 《鹤静堂集》十九卷（浙江巡抚采进本）

> 	国朝周茂源撰。茂源字宿来，号釜山，华亭人。顺治已丑进士，官至处州府知府。是集前十四卷为诗，后五卷为文，所作葩藻丽缛，沿齐、梁之馀艳。其《同郡五君咏》中所称夏允彝、陈子龙、李雯三人，皆其几社旧友，而才力尚不逮子龙等也。

##### 《贻清堂集》十三卷、《补遗》四卷（两淮马裕家藏本）

> 	国朝张习孔撰。习孔有《云谷卧馀》，已著录。是集凡诗八卷，附以诗馀；《补遗》凡文三卷，诗一卷。多直抒胸臆，无明末钩棘纤佻之习。施闰章“序”其诗，盖其趋向为近也。

##### 《愿学堂集》二十卷（陕西巡抚采进本）

> 	国朝周灿撰。灿字星公，临潼人。顺治己亥进士，官至南康府知府。是集凡文十八卷，诗二卷，诗格宏敞，颇胜於文，然规橅唐音，浮声多而切响少，犹袭“北地”之旧调者也。

##### 《月岩集》五卷（江西巡抚采进本）

> 	国朝周礼撰。礼字情畊，号月岩，宜黄人。是集文四卷，诗一卷，其文力摹欧、苏，顿挫曲折，颇为形似；诗则多不入格，盖殚力於古文，而吟咏其馀事也。

##### 《容菴诗集》十卷、《辛卯集》一卷（浙江巡抚采进本）

> 	国朝孙爽撰。爽字子度，钱塘人。集中有《嘉禾哭冢宰宝摩徐公诗》，宝摩，徐石麒字，则爽为国初人；所谓“辛卯集”者，顺治八年作也。其诗刻於学古，亦刻於用意，而摹拟雕凿之痕，俱不能化。此本不知何人所抄，每卷或仅三四首，非出删节，即由掇拾，亦非其完本也。

### 一百八十二 集部三十五

#### 别集类存目九△《万山楼诗集》二十四卷（江西巡抚采进本）

> 	国朝许虬撰。虬字竹隐，长洲人。顺治辛卯举人，官至思南府知府。其诗前数卷多拟古之作，刻意摹仿，颇嫌太似。其拟陆机《迢迢牵牛星》诗，后有《自跋》曰：予已於十九首中和此题矣，今复因曙戒之订，共和陆平原。篇成，自咏一过，确是晋古，非汉古也。诗之升降微矣，观其持论，知无往非双钩古帖也。

##### 《万青阁全集》八卷（内府藏本）

> 	国朝赵吉士撰。吉士有《续表忠记》，已著录。是集为吉士所自编，凡杂文二卷，诗一卷，《勘河诗纪》等十三种，共一卷，制艺一卷，《平交山寇公牍诗文》一卷，《谳牍》一卷。交山在交城境，姜瓖平后，馀孽窜伏山中，出没为患，吉士以计讨平之。材略有足称者，文章则非专门也。

##### 《林卧遥集》三卷（浙江巡抚采进本）

> 	国朝赵吉士撰。康熙戊辰，吉士由户科给事中罢职闲居，侨住宣武门西之寄园，適金坛于汉翔贻诗四首，吉士依韵酬答，后凡遇他题，皆叠此韵，积成千首，命曰《叠韵千律》，分为上、下二卷；寻又续得五百馀首，编为一卷，命曰《千叠波馀》，合刻以为此编。案和韵为诗，本不能曲折如志，又叠至千五百首，此虽香山、东坡，亦断无能工之理矣。

##### 《遂初堂文集》九卷（江苏巡抚采进本）

> 	国朝杨兆鲁撰。兆鲁字青岩，武进人。顺治壬辰进士，官至福建延平道按察司副使。兆鲁官建宁时，巨寇萧维堂等作乱，兆鲁招抚有功，集中《平寇纪略》，述其始末颇详。惟多载案牍之文，词不雅驯。

##### 《画壁遗稿》一卷（通行本）

> 	国朝范承谟撰。承谟有《忠贞集》，已著录。康熙壬子，承谟总督闽浙，值逆藩耿精忠谋反，巡抚刘秉政输情於贼，绐承谟入见，胁令从逆，承谟诋骂不屈，遂为所拘击，被幽者三载，备受窘毒，时作为诗歌以自抒忠愤。守者屏绝笔墨，乃以桴炭画字壁上，其尤激烈者，辄为贼党墁去，仅存四十七首。承谟自为之《序》，已汇载入《忠贞集》中。此乃石门吴震方录入《说铃》之本也。

##### 《见山楼诗文集》（无卷数，陕西巡抚采进本）

> 	国朝杨素蕴撰。素蕴有《西台奏议》，已著录。其诗集刻於康熙壬子，文集则无序无跋，不知刻於何时，均不分卷帙，不列目录，皆似乎随有所作，随以付雕。其诗颇摹李梦阳，文则皆应俗之作也。

##### 《抚皖治略》一卷、《抚楚治略》一卷、《穀城水运纪略》一卷（陕西巡抚采进本）

> 	国朝杨素蕴撰。《抚皖治略》，乃其官安徽巡道时条教、奏疏；《抚楚治略》，皆其官湖广巡抚时，条教奏疏。《穀城水运纪略》，则素蕴官荆南道时，会大军剿逆藩吴三桂，兵储陆运颇艰，因访明季杨嗣昌剿张献忠时水运故道，修复纤路，裒其文移以成是编。素蕴为御史时，曾疏劾吴三桂，号为敢言。此三书则皆寻常案牍也，中多奏疏，宜入奏议类中，而文告居其大半，故仍附之别集类焉。

##### 《张康侯诗草》十一卷（陕西巡抚采进本）

> 	国朝张晋撰。晋字康侯，狄道人。顺治壬辰进士，官丹徒县知县。其诗颇学李白，兼及李贺之体，第一卷为《黍谷吟》，第二卷为《秋舫一啸》，第三卷为《蓟门篇》，第四卷为《劳劳篇》，第五卷为《石芝山房草》，第六卷、七卷为《雍草》，第八卷为《税云草》，而以诗馀附焉，第九卷为《律陶》，集陶诗为五言律也；第十卷为《集杜》；第十一卷为《集唐》，亦皆五言律。据《后跋》云，尚有七律集句，未经编入云。

##### 《慭斋存稿》四卷（陕西巡抚采进本）

> 	国朝白乃贞撰。乃贞字廉叔，号蕊渊，顺治壬辰进士，官翰林院检讨。其诗叙述真朴，不加文饰，故余恂《序》以为善学香山，盖举其近似者尔。

##### 《堪斋诗存》八卷（江苏周厚堉家藏本）

> 	国朝顾大申撰。大申字震雉，一字见山，华亭人。顺治壬辰进士，官至工部郎中。大申初与同郡王广心、周茂源、宋徵舆诸人唱和，后又与施闰章相酬答，所作有《鹤巢集》，又有《燕京倡和》及《泗亭》诸集。后自删并为此集，故曰《诗存》。陈伯玑撰《国雅集》，称其乐府，於古人可谓毫发无遗憾；七律高华，可追王、李。今观其集，大抵袭明七子之馀风，可追王、李，庶乎近之？至於“乐府”则谈何容易也。

##### 《学源堂文集》十八卷（直隶总督采进本）

> 	国朝郭棻撰。棻字快圃，清苑人。顺治壬辰进士，官至翰林院侍读学士。其文颇为华赡，惟酬应之作太多，未免失於删汰。棻曾修《畿辅志》及《保定府志》，今集内所载星野、沿革等说，皆《志》中之文，盖用《鄂州小集》载《新安志序》之例也。

##### 《莲龛集》十五卷（江西巡抚采进本）

> 	国朝李来泰撰。来泰字仲章，号石台，临川人。顺治壬辰进士，官工部虞衡司主事。康熙己未，召试博学鸿词，授翰林院侍讲。其制艺才藻富艳，有几社之馀风，诗、古文则不逮也。

##### 《司勋五种集》二十卷（副都御史黄登贤家藏本）

> 	国朝王士禄撰。士禄有《读史蒙拾》，已著录。是集一曰《表馀堂诗存》二卷，一曰《十笏草堂诗选》九卷，一曰《辛甲集》七卷，一曰《上浮集》二卷，皆古今体诗；一曰《炊闻卮语》二卷，则词也。然《表馀堂诗存》未刻，刻者实止四种耳。

##### 《天延阁诗前集》十六卷、《后集》十三卷、附《花果会唱和时》一卷、《赠言集》四卷（内府藏本）

> 	国朝梅清撰。清字渊公，号瞿山，宣城人，顺治甲午举人。是编分前后二集，前集分十六编：一曰《乐府》，二曰《稼园草》，三曰《新田集》，四曰《燕征草》，五曰《宛东草》，六曰《休夏草》，七曰《驱尘集》，八曰《越游草》，九曰《匣琴集》，十曰《寒江集》，十一曰《归舟集》，十二曰《岳云集》，十三曰《梅花溪上集》，十四曰《雪庐草》，十五曰《菊间草》，十六曰《唱和诗》，以一集为一卷，卷各有序。后集编年分十三卷，自康熙甲寅至戊辰，或以一年为一卷，或以二年为一卷。末附《花果会唱和诗》一卷，《赠言》四卷，则皆同人宴游酬答之作也。

##### 《瞿山诗略》三十三卷（安徽巡抚采进本）

> 	国朝梅清撰。清旧刻有《天延阁前后集》，皆七十以前之作，版毁於火，故又取未刻三卷合而编之，以成此本。

##### 《饮和堂集》二十一卷（浙江巡抚采进本）

> 	国朝姚夔撰。夔字胄师，号成葊，山阴人。顺治甲午举人，官安化县知县。是集，凡诗十三卷，曰《梅轩草》、《公车草》、《历游草》、《天都草》、《金谿草》、《金谿又草》、《叱驭草》、《思唐草》、《思唐又草》、《三草》、《四草》、《五草》、《东行草》，每一集为一卷，杂文八卷，则分体编次。其诗流易有馀，颇伤圆熟，文亦肉多於骨，若《十二种功德连珠》等作，尤堕入纤巧一派矣。

##### 《涑亭诗略》一卷（福建巡抚采进本）

> 	国朝林尧光撰。尧光字觐伯，莆田人。顺治中，以选拔贡生官行人司行人。

> 	近郑王臣选《莆风清籁集》，谓尧光伯仲诗，各臻妙境，而尧光尤秀拔，当为马氏白眉，然所作亦颇涉纤丽，於元人蹊径为近也。

##### 《浣亭诗略》二卷、《浣亭归来吟》一卷、附《山姜花垭长短句》一卷（福建巡抚采进本）

> 	国朝林尧华撰。尧华字开伯，莆田人。顺治甲午举人，官榆次县知县。是集《浣亭诗略》二卷，皆早年所作；《浣亭归来吟》一卷，皆罢官以后所作；《山姜花垭长短句》，则附载其词集也。其诗集编次颇为丛杂，如《诗略》中有《咏园花十四首》，《归来吟》中，有《咏园花四首》，而其中《酴醿》一首，一字不易，殆校勘之疏欤。其诗才气俊爽，早年刻意雕镌，而未造浑成，晚年又颇涉颓唐，纵笔太早，其词有南宋人格意，而罕睹新声，亦拟议而未变化也。

##### 《托素斋集》十卷（浙江巡抚采进本）

> 	国朝黎士宏撰。士宏字媿曾，长汀人。顺治甲午举人，官至陕西布政司参议。是集诗四卷，文六卷。诗集凡四刻，文集凡三刻，盖积数年而汇为一册，故每刻各体皆备，士宏没后，其子文远复合而刊之。《自序》称，少时诗好李贺，文好王勃。今观集中诸作，大抵多宋人末派，绝无一篇与子安、长吉相近者。盖嗜好虽笃，而才地则与之不近也。

##### 《涟漪堂遗稿》二卷（浙江巡抚采进本）

> 	国朝沈峻曾撰。峻曾字窳庵，仁和人，顺治甲午副榜贡生。是集为晋安林云铭所选定，上卷为杂文，下卷为诗，末附杂言数十条，皆谈理之语，颇近陈继儒小品。

##### 《半农斋集》八卷（两江总督采进本）

> 	国朝蒋中和撰。中和字本达，又字眉三，靖江人。顺治乙未进士，官兰阳知县，迁沧州州判。是集分诗、文、论、策、史、说六部，其文颇辨博自喜；而多拾李贽馀论，未脱明季町畦也。

##### 《陆密菴文集》二十卷、《录馀》二卷、《诗集》八卷、《诗馀》四卷（浙江郑大节家藏本）

> 	国朝陆求可撰。求可字咸一，淮安人。顺治乙未进士，官至刑部郎中。其古文颇疏畅，而机调多类时艺，诗、词亦酬应之作居多。

##### 《鹤岭山人诗集》十六卷（浙江巡抚采进本）

> 	国朝王泽宏撰。泽宏字涓来，黄冈人。顺治乙未进士，官至礼部尚书。是集乃其子材振所编，前三卷皆题：“已刻诗”若干首，盖皆泽宏旧作，尝为魏宪录入《石仓诗选》者。四卷以下，用编年体，自丁巳迄庚辰，题某年诗若干首，附注曰“未刻稿”，则材振所裒辑也。前有魏宪“原《序》”，又附其祖《用予传》一篇，及泽宏《请复九江关》一疏。泽宏喜与诸名士游，王士祯、姜宸英、洪昇等，皆尝点定其诗，所作类皆和平安雅，不失台阁气象；而骨体未坚，酝酿未厚，尚不能凌轹一时。

##### 《耻躬堂文集》二十卷（江西巡抚采进本）

> 	国朝王命岳撰。命岳字伯咨，号耻古，晋江人。顺治乙未进士，官至刑科都给事中。是集自卷一至卷五为《奏疏》，卷六至卷十七为杂文，卷十八为诗，卷十九为《周易杂卦牖中天》，卷二十为《读诗牖中天》。据其《自序》，谓辛卯冬，梦文王、周公先后车盖喝道甚盛，命岳自牖中窥视，故以名也。其书分十二篇，大旨谓：《易杂卦》无错简，而以互卦之法推求其义。读诗凡五十条，皆标识简端之语，一篇或止一两句，如《读简兮》曰：“使我怀古之情更深。”

> 	《读王风》曰：“大车之淫甚于丘麻，丘麻淫人，大车淫鬼。”尤非说经之正轨也。

##### 《澹馀轩集》八卷（山东巡抚采进本）

> 	国朝孙光祀撰。光祀字怍庭，号溯玉，历城人。顺治乙未进士，官至兵部侍郎。是集凡文七卷，诗一卷。

##### 《南沙文集》八卷、《附录》一卷（浙江巡抚采进本）

> 	国朝洪若皋撰。若皋字虞邻，临海人。顺治乙未进士，官至福建按察司佥事。

> 	是集凡诗二卷，文六卷，其文颇以恢奇自喜，然纵横太过；附录一卷，乃其乡会试中式制艺，盖用吴伯宗《荣进集》例也。

##### 《绵津山人诗集》十八卷、附《枫香词》一卷、《纬萧草堂诗》一卷（内府藏本）

> 	国朝宋荦撰。荦有《沧浪小志》，已著录。荦所作诗有《右竹圃稿》，有《嘉禾堂稿》，有《柳湖草》，有《将母楼稿》，有《和松庵稿》，有《都官草》，有《双江倡和集》，有《回中集》，有《西山倡和诗》，有《续都官草》，有《海上杂诗》，有《漫堂草》，有《漫堂倡和诗》，又有《漫堂草》，凡十四集。

> 	大抵沿明季诗社之习，旋得旋刊，出之太早，故利钝不免互见。此集则荦为江西巡抚时，重自删汰，并为一编，而仍存诸集之旧目，故有六首为一卷者，视旧集为精简矣。前有汪琬、刘榛“二《序》”。榛序，以种树为喻，言方其初植，虽一病叶不忍摘，久之而繁枝芟焉，又久之而岐幹斮焉。亦笃论也。宋杨万里、陆游并一代巨擘，而万里《诚斋集》、游《剑南诗》，金砾混淆，往往为后人口实，岂非爱不能割，依违牵就至是乎？后荦自定《西陂类稿》，凡此集之诗皆不收，毋亦学与年进，悔其少作欤？后附《纬萧草堂诗》一卷，乃其子翰林院编修至所作，才力殆又亚於荦焉。

##### 《精华录训纂》十卷（大理寺卿陆锡熊家藏本）

> 	国朝王士祯撰，惠栋注。士祯有《古欢录》，栋有《易汉学》，皆已著录。

> 	士祯晚年，仿宋黄庭坚《精华录》例，自定其诗为此本。栋祖周惕，为士祯门人，故栋亦仿任渊、史季温例，注之，以引证浩繁，每卷各分为上、下。其凡例称：“所采书，共数百余种，悉从本书中出，不敢一字拾人牙后慧。”然亦大概言之耳。即以第一卷而论。如温庭筠《靓妆录》、蔡贤《汉官典职》、孙氏《瑞应图》、陆机《洛阳记》、沈怀远《南越志》、蔡邕《琴操河图括地象》、顾野王《玉篇》（案：今大广益会《玉篇》，乃宋大中祥符六年重修，非惟非野王之旧，并非孙强之旧）、《舆地志》、《管辂别传》、《梁京寺记》、檀道鸾《续晋阳秋》十二书，宋以来久不著录，栋何由见本书哉？（案：栋注例，凡引已佚书者，皆冠以现存书名，如《艺文类聚》，《太平御览》之类。）又栋邃於经学，於词赋所涉颇浅，所引或不得原本，於显然共见者，或有遗漏，如注“寒肌起粟”字，引苏轼“旅馆孤眠体生粟”句，不知此用轼《雪诗》“冻合玉楼寒起粟”句也；注“吹香”字，引李贺“山头老桂吹古香”句，不知此用李颀《爱敬寺古藤歌》“密叶吹香饭僧遍”句也；注“麦饭”字，引刘克庄“汉寝唐陵无麦饭”句，不知为《五代史家人传》语也；注“大漠”字，引程大昌《北边备对》，不知为《后汉书窦宪传》语也。至於每条既各自标目，则其文不相连属，乃於数条共引一书者，不另标名。如辕固里〔生〕《诗注曲学字》曰：“今上初即位”云云，盖蒙上条《史记》之文，然不标《史记》而首句突称“今上”，是何代之帝也？其体例亦间有未善。（案：以上亦姑举第一卷言之。）是书先有金荣笺注，盛行於时，栋书出而荣书遂为所轧，要亦胜於金注耳。至於元元本本，则不及其诂经之书多矣。人各有能有不能，不必以此注而轻栋，亦不必以栋而并重此注也。

##### 《渔洋诗集》二十二卷、《续集》十六卷（山东巡抚采进本）

> 	国朝王士祯撰。士祯初刻《落笺堂诗》，又刻顺治丙申至辛丑所作为《阮亭诗》，复有《过江》、《入吴》、《白门前后》诸集，后乃删并诸作，定为《渔洋前集》，始於丙申，终於康熙己酉，凡十四年之诗。是集出而少作诸集悉微，故今不甚传。康熙甲子，又裒其辛亥至癸亥之诗十六卷，为《渔洋续集》，盖其为詹事时也，其时菁华方盛，与天下作者，驰逐矜名，故平生刻意之作，见於二集者为多焉。

##### 《渔洋文略》十四卷（山东巡抚采进本）

> 	国朝王士祯撰。盖康熙乙亥士祯所自编。前有其门人张云章《序》。士祯以诗名一时，而古文特以天姿朗悟，自然修洁，实则非所专门，云章《序》，谓以先生为今之太白、子美，群知非溢美矣；语以先生之文，昌黎、柳州之文也，容有或信或不信者，盖当时公论已尔。而云章必以诗文并称，非笃论矣。

##### 《蚕尾集》十卷、《续集》二卷、《后集》二卷（山东巡抚采进本）

> 	国朝王士祯撰。士祯以康熙甲子祭告南海，阻雪东平，望小洞庭中蚕尾山，悦其清远，因取以名其“山房”，并以名集。案：盛符升作《雍益集序》，称合戊辰至乙亥诗文为《蚕尾集》十卷。此集目录下乃注诗自甲子年起，其年冬及乙丑年作别为《南海集》；文自庚午年起，士祯《自序》，又称偶次甲子使粤以前及丁卯以后诗文，稍成卷帙，因以“蚕尾”名集。士祯集皆所自刊，而三说错互如是，未喻其故。文中题跋凡三卷，颇足考证，然皆与《居易录》重出。又《蚕尾集序》一篇，既刊卷端，又刻之集中，亦乖体例；其《续集》二卷，皆乙亥迄甲申之诗，惟无丙子一年诗，以是年奉使祭告，别为《雍益集》也？《后集》二卷，则戊子归田后所作，五七言绝句居十之九。《自序》谓，时方删定洪迈《万首绝句》，因效为之。然是年士祯七十五岁矣，殆亦精力渐减，不耐为长篇巨制也。

##### 《南海集》二卷（山东巡抚采进本）

> 	国朝王士祯撰。皆其奉使祭告南海往还之作。上卷自京师至广州，下卷自广州至其家新城而止。盖其《北归志》，亦止於新城也，赵执信作《谈龙录》，摭其开卷二诗，以为似羁臣迁客之语，其言诚是，然士祯之诗长於山水，别为一调，未可以二冯之法绳之也。

##### 《雍益集》一卷（山东巡抚采进本）

> 	国朝王士祯撰。皆康熙丙子奉使祭告西岳、西镇、江渎途中所作。前有其门人盛符升《序》，述士祯自言，再使秦、蜀，往返万里，得诗才百馀篇，皆寥寥短章，无复当年蜀道、南海豪放之格。其门人蒋仁锡《后序》，亦述士祯自言，老耽禅寂，遇事短吟，略仿西竺氏偈颂，不应更作文字观也，可谓明於自知者矣。

##### 《抡山集选》一卷（山东巡抚采进本）

> 	国朝王士禧撰。士禧字礼吉，山东新城人。与其兄士禄、弟士祯、士祜，自幼以诗相唱和，三人皆成进士，而士禧独以岁贡终。没后四年，士祯选其遗诗三分之一刊之，其诗绰有风调，而才地较弱。

##### 《钝翁前后类稿》一百十八卷（内府藏本）

> 	国朝汪琬撰。琬有《尧峰文抄》，已著录。始琬请告以前所作诗文，自辑为《类稿》六十二卷，先刊版置之尧峰皆山阁。其归田后十三年之作，则辑为《续稿》三十卷，又取《明史》列传稿，一百七十五首，附以汪氏族谱，及其父行略，为别集二十六卷。有周公贽者为校刻之，后琬复自芟择，取其惬意者为《尧峰诗文钞》，属林佶缮本刊行，世间多有其本；而《类稿》原刻遂不显矣。

##### 《七颂堂集》十四卷（安徽巡抚采进本）

> 	国朝刘体仁撰。体仁有《识小录》，已著录。是集凡诗八卷，文四卷，又《空中语》一卷，《尺牍》一卷。其曰“七颂堂”者，体仁尝慕成连、陆贾、司马徽、桓伊、沈麟士、王绩、韦应物之为人，人为之颂，故以名堂，因以名集。

> 	王士祯《燕台倡和集》，与体仁往来之作最多，卷首施闰章《序》，亦谓其诗清隽遥深；然体仁欲力脱七子之窠臼，而诗或生硬，文或纤佻，实出入於竟陵、公安之间，明末山人之习，未尽除也。其《空中语》一卷，皆所作艳词，故取黄庭坚语名之。其於集外别行，则《香奁集》例也。

##### 《闲居草》一卷（江苏周厚堉家藏本）

> 	国朝董含撰。含字榕菴，华亭人，董俞弟也。诗名不及其兄，而诗格高雅过其兄。是编，卷首称《艺葵草堂稿》，而卷中称《闲居草》，盖其全集之一种也。

> 	大抵苍凉幽咽，有骚人哀怨之遗。而惝怳其词，知其意有所寓，而莫名其寓意之所在焉。

##### 《雪鸿堂文集》十八卷（山东巡抚采进本）

> 	国朝李蕃撰。蕃字锡徵，号懒菴，通江人。顺治丁酉举人。官黄县知县。是集，为其子锺峨所刊。集中黄志略《序》谓：黄有四累，而廛肆宜复，社甲宜均，风尚宜更，士习宜端，税课宜灭。蕃编《徭役序》，极言派银杂费之患。他如《忆堂记》、《旱魃辨》、《黄志跋》诸篇，皆汲汲以兴利除弊为事，盖有古良吏之风。其文亦皆朴直不支，意其人必悃愊无华，故文亦如之欤。然蕃之意，固不在以词藻见也。

##### 《秋笳集》八卷（江苏巡抚采进本）

> 	国朝吴兆骞撰。兆骞字汉槎，吴江人。顺治丁酉举人。戊戌以科场夤缘事，戍宁古塔，后蒙恩赦还。此集前四卷为徐乾学所刊，后四卷为其子振所刊，而编次无序，通为八卷，前三卷题《秋笳集》，四卷题《西曹杂诗》，五卷题《秋笳前集》，六卷题曰《拟古后杂体诗》，七卷曰《秋笳后集》，八卷则五页以前题《杂著》，六页以后题《后集》，盖随得随刊，故舛讹如是。兆骞诗，天分特高，风骨遒上，又荷戈边塞，穷愁之语易工，故当时以才人目之，而立身一败，万事瓦裂，其诗亦颇为当代所轻。特其自知罪重谴轻，甘心窜谪，但有悲苦之音，而绝无怨怼君上之意；犹为可谅，故仍存其目焉。如兆骞者，使其谨守防检，克保身名，岂非国初一作手哉！

##### 《改亭诗集》六卷、《文集》十六卷（江苏巡抚采进本）

> 	国朝计东撰。东字甫草，吴江人，顺治丁酉举人，以“江南奏销案”被黜，又十馀年而没。东少负奇气，中年出游四方，遍览山川之胜，诗文日富，康熙癸酉，宋荦巡抚苏州，为刻其文集，其诗集则刻於戊子，王廷扬所助成也。王晫《今世说》，载其客邺城日，尝访谢榛之墓，为树碣表之，盖以游食四方，行踪相近，故用以寄意，其生平事迹，具见尤侗所作《计孝廉传》，亦载卷首云。

##### 《庸书》二十卷（江西巡抚采进本）

> 	国朝张贞生撰。贞生有《玉山遗响》，已著录。是集，为其子世坤、世坊所刊。第一卷为《讲义十条》，二卷至十五卷为文，十六卷至二十卷为诗，末附《馆试赋》一首，贞生家居，构我师祠，又捐宅为诚意书院讲学，故所作多近语录，藻丽非所尚也。

##### 《安序堂文钞》二十卷（浙江巡抚采进本）

> 	国朝毛际可撰。际可字会侯，号鹤舫，遂安人。顺治戊戌进士，官彰德府推官。际可与毛先舒、毛奇龄有“三毛”之称。其学不及奇龄之博，而亦不至如奇龄之强悍坚僻，与先舒则雁行矣。

##### 《会侯文钞》二十卷（浙江巡抚采进本）

> 	国朝毛际可撰。此本刻於康熙己亥，乃淳安方楘如所重辑。

##### 《午亭集》五十五卷（江苏周厚堉家藏本）

> 	国朝陈廷敬撰。廷敬有《午亭文编》，已著录。是集，诗三十卷，古乐府及古今体赋一卷，经解十卷，杂著十四卷，盖刻在文编之前，犹未经删定之本也。

##### 《挹奎楼文集》十二卷（江西巡抚采进本）

> 	国朝林云铭撰。云铭有《楚词灯》，已著录。耿精忠之叛，云铭方家居，抗不从贼，被囚十八月。会王师破闽，始得释。其志操有足多者，然学问则颇为弇陋，所评注选刻，大抵用时艺之法，不能得古文之源本，故集中诸文，亦皆不入格云。

##### 《吴山鷇音》八卷（福建巡抚采进本）

> 	国朝林云铭撰。此其寓杭州时所作诗文，故署以“吴山”。其曰“鷇音”，则取《庄子》语也。据《自序》云：分为四卷，而书实八卷，或刻时每卷分而为二欤？

##### 《经义斋集》十八卷（翰林院孔目熊志契家藏本）

> 	国朝熊赐履撰。赐履有《学统》，已著录。此集乃康熙庚午，赐履以礼部尚书，丁忧家居时所刻，凡文十四卷，诗四卷，其名“经义斋”者，圣祖仁皇帝所赐御题也。

##### 《澡修堂集》十六卷（两江总督采进本）

> 	国朝熊赐履撰。赐履既刻《经义斋集》，又裒辑辛未起复及癸未，致仕十三年中所作，以成是编。而书札独多，所题匾额对联，咸附载末卷，“澡修堂”亦圣祖仁皇帝御题之名，故以名续集焉。

##### 《槐轩集》十卷（山东巡抚采进本）

> 	国朝王曰高撰。曰高字北山，号槐轩，茌平人。顺治戊戌进士，由庶吉士改给事中。是集，诗五卷，文五卷。曰高与新城王士祯兄弟同倡和，耳濡目染，诗格时复近之，而才与学则未逮也。

##### 《霞园诗集》三卷、《文集》一卷（福建巡抚采进本）

> 	国朝郑重撰。重字山公，建安人。顺治戊戌进士，官至刑部左侍郎。是集，诗三卷：第一卷令靖江时作；第二卷为《越使吟》，祭告会稽南镇时作；第三卷为《秦游草》，典试陕西时作。又杂文一卷。考重典试陕西在康熙十七年戊午，使越祭告在康熙二十三年甲子，今反录《越使吟》於《秦游草》之前，殆编次者误欤？

##### 《荆南墨农全集》（无卷数，江苏巡抚采进本）

> 	国朝徐喈凤撰。啮凤字竹逸，宜兴人。顺治戊戌进士，官永昌府推官，是编首曰《滇游诗集》，官永昌时所作；次曰《愿息斋诗文集》，里居后所作，又附《荫绿轩词初集》、《续集》及《秋泛诗馀》、《两游诗馀》四种，而以《荆南墨农集》为总名，“荆南墨农”，喈凤晚年自号也。

##### 《嵩菴集》五卷（浙江巡抚采进本）

> 	国朝冯甦撰。甦有《滇考》，已著录。甦官云南时，先刻有《南中集》，会吴三桂作乱，甦不屈被囚，遂毁於兵。归里后，诗文亦多散佚，此集乃其外孙洪承泽所刻，凡古今体诗三百八十馀首，盖甦晚年掇拾残稿，以付其女，故承泽得而刊之也。

##### 《静庵集》十二卷（江西巡抚采进本）

> 	国朝郑日奎撰。日奎字次公，贵谿人。顺治己亥进士，改庶吉士，散馆，授礼部主事。康熙壬子，与新城王士祯同典四川乡试，士祯诗所谓“水部风流似郑虔”者也。是集，凡诗五卷，又别集诗一卷，文五卷，中多留心时事之言；又《谈賸》一卷，一名《醒世格言》，则劄记语也。

##### 《日知堂文集》六卷（直隶总督采进本）

> 	国朝郑端撰。端有《政学录》，已著录。是集，凡奏疏二卷，文告一卷，记序、书启、传志三卷。其奏章、公牍，大抵曲畅事理，而不以雕镌字句为工；第三卷中状式七页，乃吕坤《实政录》中全文。端为江苏巡抚时，刊版以示所属，载其事於《志状》则可；以前人之作，刻於文集之中，则非体例矣。

##### 《世德堂集》四卷（山东巡抚采进本）

> 	国朝王钺撰，钺有《粤游日记》，已著录。是集，文二卷，诗二卷，其文多通畅详赡，不为诘屈聱牙；诗学宋人而不流於纤靡，一邱一壑，亦自成结构。在国初作者之中，则未能金鼓抗行也。

##### 《行素堂诗集》一卷（直隶总督采进本）

> 	国朝李如撰。如字仲渊，高阳人。其祖、父明末皆死於乱，如间关冒死，访遗骸於兵火之中，其行谊为乡党所称。入国朝，登顺治己亥进士，官酆都县知县。是集如所自编，前有李霨《序》。霨，如诸父行也。

##### 《思诚堂集》二卷（山西巡抚采进本）

> 	国朝吴琠撰。琠号铜川，沁州人。顺治己亥进士，官至大学士，谥文端。

> 	此集诗仅五十三首，馀皆奏疏、杂文，并督抚楚中时牌示。旧无刊本，乾隆己丑，其乡人赵熟典裒而刻之。

##### 《古愚心言》八卷（浙江巡抚采进本）

> 	国朝彭鹏撰。鹏字奋斯，莆田人，顺治庚子举人。康熙甲寅，耿精忠叛，逼胁受职，凡九拒伪命，卒得不污。贼平后，授三河县知县，后官至广东巡抚。其平生以节气著，故集中多誓神之文，其他奏疏、案牍，亦皆辞气侃侃，无所挠屈。

> 	官三河时，与妻子书，皆以清苦刻厉相勉，足以见其为人，其他诗文，则率臆而成，字句皆不入格矣。鹏行谊本末具载国史，至今妇女、孺子，人人能道其名，固不必以文章传也。

##### 《聊园全集》十五卷（山东巡抚采进本）

> 	国朝孔贞瑄撰。贞瑄有《大成乐律》，已著录。贞瑄少游江淮，既而官泰安、济南，继乃远宰大姚，所历山水颇多，炎荒万里，猺俗苗境，多所记载，故轶闻逸事，多散见於此集中。其文则奇逸之气，往往不可控羁，而颓唐潦倒之处，亦不一而足云。

##### 《叶忠节遗稿》十三卷（江苏周厚堉家藏本）

> 	国朝叶映榴撰。映榴字炳霞，号苍岩，上海人。顺治辛丑进士，官至湖广布政司参议。武昌抚标叛兵夏包子作乱，映榴死之。特赠工部右侍郎，赐谥忠节。

> 	初，映榴尝与李基和合刻诗集，朱彝尊为之《序》。映榴死难以后，其子旉等又裒其遗文与诗，合为此集重刻之。凡文八卷，诗赋四卷，诗馀一卷。彝尊又为之《序》，称映榴之节，不待此区区之文以传，其论当矣。

##### 《张文贞外集》二卷（江苏巡抚采进本）

> 	国朝张玉书撰。玉书有文集，已著录。此其外集也，凡序九篇，跋一篇，募疏一篇，祭文十七篇。盖当日删弃之馀，而后人掇拾存之者也。

##### 《笠山诗选》五卷（山东巡抚采进本）

> 	国朝孙蕙撰。蕙有《历代循良录》，已著录。是集为汪懋麟所选定，诗格清丽，无尘俗之气，而边幅微狭，盖才分弱也。王士祯《序》，称其五七言诗，虽古作者无以加，亦一时奖进之言耳。

##### 《谷口山房诗集》十卷（陕西巡抚采进本）

> 	国朝李念慈撰。念慈字屺瞻，号劬庵，泾阳人。顺治戊戌进士，授河间府推官，后改补新城县知县，以催科不力褫职。吴三桂叛，大兵驻荆襄，以奉檄运饷有功，再授天门县知县。康熙己未，荐举博学鸿词，试不入格而罢。其诗吐属浑雅，无秦人亢厉之气，是集皆其未第以前所作，故欢愉之词少，而愁苦之音多。

> 	其题曰“谷口山房”者，史称池阳谷口，在泾阳西北四十里，为念慈旧庐所在，故以名其集云。

##### 《证山堂集》八卷（两江总督采进本）

> 	国朝周斯盛撰。斯盛字屺公，鄞县人。顺治辛丑进士，官即墨县知县，尝以事论系，出狱后奔走燕、赵、吴、楚间，足迹半天下。与李澄中、洪嘉植，以谈诗相契，其斥当时“剑南”流派之非，力主祧宋以宗唐，然笔力苶弱，亦仅得唐人之形似而已。

##### 《时一吟诗》四卷（内府藏本）

> 	国朝黎耿然撰。耿然字介菴，晋江人。久困诸生，乃弃而从军，积功至云南总兵官，诗皆率意而成，殊不入格。

##### 《柴村集》十九卷、《附录》一卷（山东巡抚采进本）

> 	国朝邱志广撰。志广字粟海，号洪区，又号蝶菴，诸城人，“柴村”其世居也。顺治中，由贡生官长清县训导。是集文十二卷，《蝶菴自药》一卷，盖其箴铭、语录之类；诗集五卷；赋一卷。末附其孙性善所著《德滋堂歌诗》及《志广小传》共一卷。志广少好神仙，学於道士齐本守，后乃从马从龙讲学，故所见杂出儒、墨之间。其文长於议论，然称所欲言，词多不择，诗尤涉《击壤集》派，其甥李澄中《序》，谓杂以诙谐，出以调笑，亦觉风流蕴藉，罔不宜人。澄中，山左胜流，非无鉴别，殆以母党尊行，故婉词见意欤？

##### 《晚帘集》七卷（福建巡抚采进本）

> 	国朝陈箴撰。箴字于宝，龙溪人，由贡生，官连城县教谕。是集文三卷，诗四卷。前三卷分体，后一卷则不分体，盖续刻也，其古文多杂偶句，不古不今。

> 	诗颇泽於古，而不能得其格律，盖刻意有为，而限於无师者也。

##### 《中岩集》六卷（江西巡抚采进本）

> 	国朝宋振麟撰。振麟字子祯，号中岩，淳化人，顺治中拔贡生。是集於振麟殁后，仅存残稿，其女孙適王氏者，得而藏之，至乾隆辛未，女孙之子文昭官於福建，乃校刊之，凡诗四卷，文二卷，末有富平李因笃所作《传略》。文昭《序》，则称“郭明府九芝延居馀园书馆，昆山顾亭林、二曲李中孚，皆执弟子礼。”亭林，顾炎武号。二曲，李容号也。二人皆国初通儒，似不轻北面於人者，存其说可矣。

##### 《积书岩诗选》（无卷数，直隶总督采进本）

> 	国朝刘逢源撰。逢源字津逮，广平人。与同里申涵光相倡和。是编分初集、二集，后附《前后漫兴诗》各五十首。逢源生当明季，崎岖转徙於江、汉、淮、海之间，故幽忧之语多，而和平之韵鲜焉。

##### 《鸿逸堂稿》（无卷数，安徽巡抚采进本）

> 	国朝王艮撰。艮有《易赘》，已著录。是集前有顾祖禹《序》，称王子名炜，盖艮本名炜，作《序》时犹未更名也。艮与顾炎武等游，故文章颇有法度，而谨守古格，未能变化，其长短均在於是，惟《偃师纪事》、《内江纪事》诸篇，载明季流寇事颇为详备，足资参考云。

##### 《稽留山人集》二十卷（浙江巡抚采进本）

> 	国朝陈祚明撰。祚明字允倩，钱塘人。《浙江通志》称其博学善属文，以贫佣书京师，殁於客邸。所著有诗二十卷，词一卷，古文尤富，其古文与词今皆未见。此编乃其诗集也，亦名《敝帚集》，自顺治乙未至康熙癸丑，凡十九年之作，编年排次。

##### 《止泉文集》八卷（户部尚书王际华家藏本）

> 	国朝朱泽澐撰。泽澐有《朱子圣学考略》，已著录。此集乃其子光进所编。凡诗一卷，语录一卷，书牍四卷，杂著二卷，大抵亦皆讲学之语。盖其生平，惟以崇奉朱子为事也。

##### 《性学吟》二卷（两江总督采进本）

> 	国朝徐世沐撰。世沐有《易经惜阴录》，已著录。是编，以诗讲学，皆拈理语为题，如太极仁义之类，又时附夹注数语，如葛长庚《道德宝章》之式。

##### 《陋轩诗》四卷（江苏巡抚采进本）

> 	国朝吴嘉纪撰。嘉纪字野人，泰州人。泰州多以煮海为业，嘉纪独食贫吟咏，屏处东淘，自铭所居曰“陋轩”，因以名集。其诗颇为王士祯所称。后刊板散佚，此本乃其友人方千云裒集重刻者也。其诗风骨颇遒，运思亦复劖刻，而生於明季，遭逢荒乱，不免多怨咽之音。

##### 《欣然堂集》十卷（江苏巡抚采进本）

> 	国朝陶孚尹撰。孚尹字诞仙，江阴人，官桐城县训导。是集诗六卷，诗馀附焉，文四卷。王士祯、尤侗为之序，皆深相推挹，实则无好无恶之作也。

##### 《定峰乐府》十卷（江苏巡抚采进本）

> 	国朝沙张白撰。张白原名一卿，号定峰，江阴人。是集皆所作乐府，或用古题，或自制新题，曹禾为之评点。第五卷中有为王熙作《青箱堂颂》，为魏裔介作《修竹颂》，禾《跋》其后曰：“或问《青箱堂》、《修竹》二颂，何以俱人乐府，予曰：子不见郭茂倩全书乎？宋泰始歌舞曲词，其中《皇华颂》、《圣祖颂》、《天符颂》、《明德颂》、《帝图颂》皆颂也，颂何可不入乐府哉？不独颂也，自六朝至唐，凡古七言律诗、绝句、排律，无不入乐府者。俱取其声律格调，非可执一论也”云云。案禾此说，似乎博洽，而实未详考。如从其始而论，则颂居四诗之一，是为乐府之原本，又何必牵引宋舞曲词，以相附会？如核其派别而论，则律逐调移，词随律变，郊祀、燕享，有殊於鼓吹，平调清商，有殊於吴声，以至舞曲、琴操，体例各殊，郭茂倩书可以覆按，如必混而一之，总归诸乐府？则合而并之，正可总谓之诗，又何乐府之云乎？至谓五、七言律诗、绝句、排律，无不入乐府者，其说又知一而不知二。禾所谓五、七言律者，非沈佺期《古意》，姚崇《享龙池乐章》之类乎？所谓排律者，非薛道衡《昔昔盐》、杨巨源《万寿无疆》词之类乎？汉、魏至唐，自朝庙乐章以外，大抵采诗入乐者多，倚声制词者少，其诗人拟作亦缘题取意者多，按谱填腔者少，故《竹枝词》、《杨柳枝》、《罗唝曲》之属，其倚声制词，按谱填腔者也。王维《送元二使安西诗》，谱为《阳关曲》，此采诗入乐者也。《蜀道难》即赋“蜀道”，《巫山高》即赋“巫山”，此缘题取意者也。当其入乐，与诗绝不相关。且有割取诗末四句，如李峤《汾阴行》，割取诗前四句，如高適《哭单父梁二少府》诗者。当其作诗，与乐亦绝不相关。甚有以古题衍为七言律诗，如胡曾之《关山月》者。

> 	又甚至每句衍为一首，如赵嘏之《昔昔盐》者。其间，连篇大曲入破，多用五言绝句，而谓“五言绝句为入破”，则不可；遣队多用七言绝句，而谓“七言绝句为遣队”，则不可。张白既不知诗乐之分，禾又徒见乐府之用律诗，遂执律诗以为乐府，均失之矣。

##### 《葭里集》六卷、《葭里二集》六卷、《葭里三集》五卷（直隶总督采进本）

> 	国朝周鐈撰。鐈字若柯，南和人，顺治中诸生。屡试不售，弃举业，专力为诗。与广平申涵光游，故所作不失矩度，然才地颇弱，仅涉唐人之藩篱，魏裔介《序》是集，称其诗温润清脱，在唐人中项斯、马戴可以伯仲，盖举其近似耳。

##### 《突星阁诗钞》十五卷（检讨萧芝家藏本）

> 	国朝王戩撰。戩字孟穀，汉阳人。新城王士祯最称其《池阳山行》长句，以为突过欧阳修《庐山高》，盖士祯於欧诗不喜《庐山高》，是以见有长句崛奇者，即谓能过之，其实未能也。是集前有士祯《序》云：出前后诗属予论序，而戩《自跋》云，排缵续集，合前集共十卷。其侄楠《跋》云，前五卷阮亭付梓，后九卷朱恺仲、董养斋所镌，末一卷，则许谦次诸人所刻。盖此本合前后诸刻汇辑成编也。

##### 《吴季野遗集》一卷（浙江巡抚采进本）

> 	国朝吴坰撰。坰字季野，宣城人。王士祯《居易录》云：吴坰文学、战国、短长，及管、韩、荀卿子，作《准言》以拟《权书》；其《正学》、《观时》、《敛祸》诸篇，可自作一子。今观其文，大抵摹拟周、秦，得其形似。士祯所云，犹明人标榜之馀习也。

##### 《杏村诗集》七卷（山东巡抚采进本）

> 	国朝谢重辉撰。重辉字千仞，号方山，德州人。大学士升之子，以荫授中书舍人，官至刑部郎中。王士祯尝选刻十子诗，重辉其一也。

##### 《萧亭诗选》六卷（山东巡抚采进本）

> 	国朝张实居撰，王士祯所评选也。实居字宾公，号萧亭，邹平人。士祯《序》，称其古今诗盈千首，乐府古选尤有神解，为择其最者三百馀篇，为此集云。

##### 《后圃编年稿》十六卷（浙江巡抚采进本）

> 	国朝李嶟瑞撰。嶟瑞字苍存，盱眙人。王士祯尝称其纵横有奇气，今观其诗，士祯之说不谬，而过求磊落，转近粗豪，则陶冶之功未至也。

##### 《荆树居文略》十卷（湖北巡抚采进本）

> 	国朝李懋绪撰。懋绪字汝时，号正所，江陵人。是编乃其门人杨士琼所编。

> 	凡语录五卷，诗文五卷。懋绪与赵御众、漆士昌为友。御众，孙奇逢弟子也，故耳目濡染，其语录亦宗姚江之学，然不为明季门户之见，以奇逢亦不立门户故也。

> 	至於文格朴拙，诗多说理之作，则讲学家之旧派，不自懋绪始矣。

##### 《冠豸山堂文集》三卷（福建巡抚采进本）

> 	国朝童能灵撰。能灵有《周易剩义》，已著录。是编刻本一卷，为：中天、河洛、五伦说；抄本二卷，皆论学之文。然刻本题曰卷一，必尚有他卷，非完书也。其论“河图”之中数三五，配“大学”之三纲领，外八数配八条目，一二三四为明明德之条目，六七八九为新民之条目，未免牵合。至於辨六十四卦，与大衍相合之数，又以九卦即序卦之馀蕴，序卦为气，九卦为朔，亦苦心研索之学。

> 	然大抵附会於术数，朱子所谓“易外别传”者也。

##### 《谷水集》二十二卷（浙江巡抚采进本）

> 	国朝胡夏客撰。夏客字宣子，海盐人。顺治中诸生，明兵部职方司郎中震亨子也。是集凡诗二十卷，文二卷，康熙中，其同邑陈光縡为之《序》并《传》，又为之《笺》。震亨家富藏书，其撰《唐音统签》，夏客实与有力。泛滥古人，耳目既阔，故负其才调，颇以气骨自高，而粗豪之失，亦由於此。

##### 《丁野鹤诗钞》十卷（江西巡抚采进本）

> 	国朝丁耀亢撰。耀亢字西生，号野鹤，诸城人。顺治中由贡生，官至惠安县知县。是集凡分五种，曰《椒邱集》二卷，起甲午终戊戌，官容城教谕时所作；曰《陆舫诗草》五卷，起戊子终癸巳，皆其入都以后所作；曰《江干草》一卷，起己亥终庚子；曰《归山草》一卷，起壬寅终丙午；曰《听山亭草》一卷，起丁未止己酉。自《陆舫诗草》以前，耀亢所自刻。《江干草》以下，皆其子慎行所续刻也。耀亢少负隽才，中更变乱，栖迟羁旅，时多激楚之音。自入都以后，交游渐广，声气日盛，而性情之故亦日薄。王士祯《池北偶谈》，载其《陶令儿郎诸葛妻》一律，谓野鹤晚游京师，与王文安诸公倡和，其诗亢厉，无此风致，盖亦有所不满矣。

##### 《吾好遗稿》一卷（江苏巡抚采进本）

> 	国朝章静宜撰。静宜字湘御，吴县人，顺治中诸生。此本凡诗三百馀首，列近体於前，而次古体於后。卷首具标姓字里贯，如小传式，疑即从选本中析出者也。静宜尝从学於宋实颖，又与吴伟业酬赠，故歌行清丽激楚，颇近《梅村集》门径，特才华未为富赡，故边幅太狭，终不能与之抗行耳。

##### 《莱山堂集》八卷、《遗稿》五卷（浙江巡抚采进本）

> 	国朝章金牧撰。金牧字云李，归安人，由监生官柏乡县知县。其时文纵横博丽，虽不中规矩，而勃勃有奇气。在当时其名甚噪，日久论定，究不免有伪体之讥。至今谈制艺者，举为厉禁。计其诗格，亦当在卢仝、李贺之间。而是集所载，了不异人。其殆才有偏长欤。

##### 《杲堂文钞》六卷、《诗钞》七卷（江苏巡抚采进本）

> 	国朝李邺嗣撰。邺嗣字杲堂，鄞县人，顺治中诸生。其文钞，馀姚黄宗羲所定；诗钞，其同里徐凤垣所定也。邺嗣《自序》称，得黄梨洲而后敢为文，得梁中狄而后敢为诗。宗羲《序》称其皆胸中流出，无比拟皮毛之习。盖破除王、李、锺、谭之窠臼，而毅然自为者也。

##### 《孔天徵文集》（无卷数，江苏巡抚采进本）

> 	国朝孔尚典撰。尚典字天徵，号汶林，江西新城人。顺治中岁贡生，《新城县志》载，尚典有文集数卷，乃其师魏禧所评定。今此本只二册，诗文杂编，又附以他人之诗，殆编次未成之稿欤。

##### 《怀葛堂文集》十五卷（江西巡抚采进本）

> 	国朝梁份撰。份字质人，南丰人。尝学於宁都魏禧，得其文律。是集前十四卷为杂文，末一卷为诗十二首，《漫游杂录》十一条。

##### 《草亭文集》一卷（江西巡抚采进本）

> 	国朝彭任撰。任字逊仕，号中叔，宁都人。同邑魏禧尝集同志九人，讲学於“易堂”，任其一也。是集前有《行略》一篇，称所著有《草堂诗文集》二卷。

> 	此一卷，其文集也。大致与魏禧同派，而质胜於文，词多於意，未能与禧抗行。

> 	其辨朱、陆异同，谓学者之病不在於辩之不晰，而在於行之不笃，持论颇平。

> 	至尊信丰坊伪《诗传》，则失考矣。

##### 《孔锺英集》十卷（江西巡抚采进本）

> 	国朝孔毓琼撰。毓琼字锺英，江西新城人。尝学於魏礼。礼为是集《序》，称其学古於世所不学之日，其文颇有健气，而意言并尽，殆由蕴酿未深欤。

##### 《孔惟叙集》六卷（江西巡抚采进本）

> 	国朝孔毓功撰。毓功字惟叙，江西新城人，亦受学於魏礼。是集皆所作杂文，以年为次，不分体类，目录前有自记，歉歉然自以为未信，而欲待他年之删改，亦可谓笃志斯事者。虽骨格未坚，其规模固有自矣。

##### 《江泠阁诗集》十四卷（浙江巡抚采进本）

> 	国朝冷士嵋撰。士嵋字又湄，丹徒人，居傍大江，其读书之阁曰“江泠”，故以名集。其诗刻意学杜，多为激壮之音，晚年节饔餮之费，自梓是集。凡古今体诗十二卷，首载《琴操古乐府》一卷，末附《诗馀》一卷。

##### 《江泠阁文集》四卷、《续集》二卷（浙江巡抚采进本）

> 	国朝冷士嵋撰。其文词意条达，颇为博辨，而亦失之好尽，朱子所谓少先辈淳实气象者也。其《与张錬菴论春王正月书》及《答或人》一书，均为平生得意之笔。然其说似辨而不确，所引“秦以亥为岁首，汉因之，而史书‘始建国曰元年冬十月’。后世之文既不可以证经，即所引《伊训》、《元祀》。十有二月亦不知其为《古文尚书》，盖明知周正之必不可移，而又必欲申夏时之说，於是谓书春以敬天，春为夏之春；书王正月以尊王，月为周之月。”仍胡安国之绪论而已矣。

##### 《怀舫集》三十六卷（直隶总督采进本）

> 	国朝魏荔彤撰。荔彤有《大易通解》，已著录。是集凡诗十二卷，又续集诗九卷，别集诗六卷，《偶遂草》两卷，《纪恩诗》一卷，《外杂著》三卷，《怀舫词》一卷，《杂曲》一卷，《弹词》一卷，末附《自述》一篇，盖仿扬雄之体。

> 	然所云手注《九古经》，望道窥一贯，发微言，明大义，不落前儒窠臼云云。自负亦颇不浅矣。

##### 《秋水集》十六卷（御史戈岱家藏本）

> 	国朝冯如京撰。如京字紫乙，代州人，顺治中由拔贡生，历官至广东左布政使。是集凡诗八卷，文四卷，宫词一卷，《粤槎日记》一卷，《北征纪略》二卷，其诗颇清利，尤工於五言；文亦平正，惟骈体不为擅长。诗文皆有批评，为其宗人士标所点定，《粤槎日记》者，乃自江南之广东任时，纪其行役所见；《北征纪略》，则自广入觐时作也。

##### 《偶然云集》十卷（江苏巡抚采进本）

> 	国朝汤之锜撰。之锜字世调，宜兴人。是集，冠以《约言》一卷。《江南通志》称其论学以“周子主静之说”为宗，仿高攀龙《复七规》、《春秋两会》即指是约也；文录二卷，《解易》、《春秋》独多，馀亦讲学之文。诗录三卷，仿《击壤集》体；语录二卷，大抵衍先儒绪论，《行录》、《行状》共一卷，则其门人所辑也。其《隐公论》，谓隐公仇君怼父，未免锻炼深文；《春王正月解》，谓始乎子者，十二月之序；始乎寅者，四时之序，惟商与秦建丑建亥，时与月皆不可首，亦未免勇於非古。解《大学》，以“明明德”为“格物”，又云“物者，可见可闻者也，至善者，不可见、不可闻者也”。然既不可见闻矣，又乌从而止之乎？至於假寐见先师孔子，拊其背而呼之。未卒之，先梦周公约其同行。又吴与弼《日录》之续矣。

##### 《皋轩文编》一卷（福建巡抚采进本）

> 	国朝李光坡撰。光坡有《周礼述注》，已著录。是集凡文二十篇，皆发挥性理，阐明经义之作。其论学主程、朱；论礼主郑氏；论易则宗邵子，而兼取扬雄《太元》，以为僣《经》虽有罪，而存《易》则有功。然必以《太极》、《先天》二图，为不出自陈抟，则未免回护之见。晁以道作《李之才传》，序述源流，至为明白，同时之人，当非无据，非朱震一人之私言也。

##### 《澄江集》（无卷数，浙江巡抚采进本）

> 	国朝陆次云撰。次云有《八纮译史》，已著录。是集皆古今体诗，盖其官江阴时所作，故以“澄江”为名。集中五古短篇及宫词之类，颇能自出新裁，而蹊迳不免於太狭。尤侗《序》，称次云尚有《玉山集》，附此以传，此本无之，殆偶佚欤。

##### 《北墅绪言》五卷（浙江巡抚采进本）

> 	国朝陆次云撰。是集，皆所作杂文，而俳谐游戏之篇，居其大半。盖尤侗《西堂杂俎》之流，世所谓才子之文也。

##### 《恕斋偶存》七卷（浙江巡抚采进本）

> 	国朝方士颍撰。士颍字伯阳，淳安人，顺治末诸生。是集凡诗六卷，赋一卷，末附其子葇如《衔恤吟》一篇。士颍四子，叔子楘如，登康熙丙戌进士，以制艺名。葇如其季也，士颍没后，葇如手写遗稿刊行。毛奇龄、毛际可诸人为之《序》。

> 	其诗惟五言古体，颇有气格。

### 一百八十三 集部三十六

#### 别集类存目十△《耐俗轩诗集》三卷（直隶总督采进本）

> 	国朝申颋撰。颋字敬立，广平人，副榜贡生。明太仆寺丞佳允之孙，涵光之侄也。涵光所著《聪山集》，以杜甫为宗，颋诗则惟作古体，无近体，古体又皆五言，无七言，大抵源出阮籍《咏怀》，陈子昂、张九龄《感遇》，多托意寓言之作，而其运思取径，又出入於黄庭坚、苏轼之间，颇为拔俗。然其间或有纵笔一往，伤於快纵者；或有故以波峭取姿，掩抑示意，伤於纤佻者；或有太涉理语，伤於实相者。瑕瑜互见，尚未能一一超诣也。

##### 《一溉堂诗集》一卷（江西巡抚采进本）

> 	国朝余光耿撰。光耿字介遵，婺源人，康熙初诸生，《江南通志》作康熙乙酉举人。案光耿之父懋衡，为明万历壬辰进士，距康熙乙酉凡一百一十四年，断不相及，非顺治乙酉之讹，即别一人同姓名也。懋衡与邹元标、冯从吾等讲学，同罹党祸，光耿承其父教，淡泊自守，故诗格亦朴实平近，不尚藻采。其拆“贫”字口号，所云“有分宜安分，营财本乏才”者，乃里巷字谜之词，尤不宜入集也。

##### 《寻壑外言》五卷（浙江巡抚采进本）

> 	国朝李绳远撰。绳远有《姓氏谱》，已著录。是集诗二卷，文三卷，其诗格意颇清，文亦谨饬，近人集中之有法度者；然束於边幅，未能凌踔古人也。

##### 《阳山诗集》十卷（浙江巡抚采进本）

> 	国朝陈炳撰。炳字虎文，长洲人。居阳山裘巷里，因以自号。是集分《青桂岩稿》、《润州草》、《风蓬吟》、《楚游草》、《始闲吟》、《宝华山稿》、《蕉雨闲房寓中稿》、《檐铃集》、《仙人塘上吟》、《竺隖遗稿》，凡十集，大致妥帖而颇乏遒警。黄中坚作《传》：称其少时，有“松顶红裙拖绿上，山腰白鸟破青飞”之句，由是知名。然二语实卑俗，非诗家上乘，不知当时何以传诵也。

##### 《黄叶邨庄诗集》十卷（浙江巡抚采进本）

> 	国朝吴之振撰。之振字孟举，石门人，以贡生授中书科中书。常选《宋诗钞》行世，故其诗流派亦颇近宋人。是编，凡初集八卷，后集一卷，续集一卷。

##### 《白氵娄文集》四卷（江西巡抚采进本）

> 	国朝沈受宏撰。受宏字台臣，太仓人。所居地名“洗白氵娄”，故以名集。

> 	《江南通志》，载受宏《白氵娄集》十卷，而此本止四卷，核其目录，亦无阙佚，殆后人汰削之本耶。

##### 《璇玑碎锦》二卷（安徽巡抚采进本）

> 	国朝万树撰。树字红友，宜兴人。是集皆回文诗图，上卷三十幅，下卷三十幅，各以名物寓题，组织颇巧，然亦弊精神於无用之地矣。苏若兰事，不可无一，亦不必有二也。

##### 《强恕堂诗集》八卷（山东巡抚采进本）

> 	国朝高之騱撰。之騱字仲治，淄川人，侍郎珩之子也。诗学西昆、香奁之体，姿致有馀，敖陶孙谓：秦少游如时女步春，终伤婉弱；於《淮海集》非确评，移评此集则确矣。张笃庆《序》谓，诗无定法，与年俱进，将又有老健於是者，亦可谓婉而章也。

##### 《芙蓉集》十七卷（两江总督采进本）

> 	国朝宗元鼎撰。元鼎字定九，号梅岑，江都人。尝从王士祯学诗。《渔洋诗话》称，其诗以风调胜，酷似《才调集》；又称其缘情绮靡，不减西昆、丁卯，盖其所取法者如此。前有邹祗谟《序》，谓其憔悴江滨，拄户高吟，年已四十，犹在捉鼻时，则此集所编，皆其少作也。凡乐府一卷，古体诗三卷，律诗四卷，徘律二卷，绝句二卷，词一卷，赋一卷，杂文三卷。元鼎弟之瑾为之笺注，颇伤冗赘，其以诗馀居赋、杂文之前，亦之瑾编次之失也。

##### 《不碍云山楼稿》（无卷数，江苏周厚堉家藏本）

> 	国朝周纶撰。纶字鹰垂，华亭人，周茂源之子。康熙初，以贡生官国子监学正，受业王士祯之门。士祯作《居易录》，称为才士不偶者是也。是编，诗文以体分，词以小令、中调、长调分，皆不题卷数，亦无目录及序跋，似为刊刻未竟之本。

##### 《重知堂诗》二卷（兵部侍郎纪昀家藏本）

> 	国朝赵善庆撰。善庆字怡斋，德州人。由贡生授国子监助教，官至金华府知府，尝学诗於新城王士祯。是集，即士祯所点定，前有士祯《序》，称其妙在本色，颇为得实；惟《序》称论次都为一卷，而此本实二卷，又称善庆将赴官国学，而下卷有归田之作。殆后复续刻，而序则未追改欤？

##### 《宠寿堂诗集》三十卷（浙江巡抚采进本）

> 	国朝张竞光撰。竞光字觉菴，杭州人。其诗每首之后，评语杂遝，殆於喧客夺主，盖犹明季诗社之馀习也。

##### 《雪菴诗存》二卷（浙江巡抚采进本）

> 	国朝丁嗣徵撰。嗣徵字集虚，嘉善人。性嗜古，喜藏书，又颇躭心禅悦，故其诗格在宋、元之间，亦时时有清逸之致。尝自订其集十卷，与巨研同扃笥中，为盗者误持去，购之不获，乃掇拾残剩，重辑此集，故命曰“诗存”云。

##### 《天外谈》四卷（安徽巡抚采进本）

> 	国朝石庞撰。庞字天外，太湖人。诗文皆纤仄佻巧，堕入魔趣，惟《回文雪赋》一首、《春赋》一首，为自古所无之格，盖小有才而未读书，聪明过於学问者也；至《游春赋》之每句，用一部偏旁之序，则弥无可取矣。

##### 《复园文集》六卷（浙江巡抚采进本）

> 	国朝董闻京撰。闻京字丹鸣，乌程人，康熙初官吉安府知府。是集皆所作杂文，《自序》谓：明理以端其源，博学以广其识，尊经以正其归，养气以核其实，和声以发其华。持论甚高，然核其所作，不能出公安、竟陵门户也。

##### 《章江集》五卷（内府藏本）

> 	国朝安世鼎撰。世鼎字铸九，镶红旗汉军，由保德州知州官至江西巡抚。此集乃世鼎自辑历官奏疏，以及文移、条告诸篇，编为是集，后附以书、记、序二十一篇，皆在江西时所作也。

##### 《尺五堂诗删》六卷（浙江巡抚采进本）

> 	国朝严我斯撰。我斯字存菴，归安人。康熙甲辰进士第一，官至礼部左侍郎。

> 	其诗近体最富，古体仅十之二三，大抵长於华赡之作，汤惠休所谓：如镂金错采，亦雕缋满眼者也。

##### 《读书堂集》四十六卷（江苏巡抚采进本）

> 	国朝赵士麟撰。士麟，云南河阳人。康熙甲辰进士，官至吏部侍郎。是集，为士麟所自编，凡语录四卷，文十七卷，诗二十一卷，条约四卷，大抵应酬之作。

> 	冠以《序》一卷，《题词》一卷，密行细字，凡八十二页，裒然自为一巨册，亦向来刻集者所未有也。

##### 《珂雪诗》（无卷数，山东巡抚采进本）

> 	国朝曹贞吉撰。贞吉字升六，号实菴，安邱人。康熙甲辰进士，官至礼部员外郎。初，王士祯有《十子诗略》之刻，贞吉与焉，因其版分藏各家，故往往各以别本单行。后其曾孙益厚，即士祯所录，附以《朝天》、《鸿爪》、《黄山纪游》等集，总颜之曰《珂雪诗》。贞吉诗格遒炼，其黄山诸作，极为宋荦所推，在京师时，和其《文姬归汉图》等长歌，极有笔力，今检集中，不载；又士祯《感旧集》，所选《登望海楼》、《吴山晚眺》、《金山》诸诗，亦皆不见集中，则全稿之散失者多矣。

##### 《九谷集》十六卷（两江总督采进本）

> 	国朝方殿元撰。殿元字蒙章，九谷其别号也，番禺人。康熙甲辰进士，历官郯城、江宁二县知县。是集，凡乐府二卷，诸体诗二卷，杂文一卷，末卷为《环书》上下篇，附以四书讲语数则；其《环书》下篇多发明易义，盖亦杂家流也。

##### 《戒菴诗存》一卷（浙江巡抚采进本）

> 	国朝邵远平撰。远平本名吴远，字戒三，仁和人。康熙甲辰进士，官至光禄寺少卿，己未召试博学宏词，授翰林院侍读，官至詹事府少詹事。此集首行下署曰《京邸集》，《自序》谓：己未，再入京，五载内所作。多典礼纪颂之章，酷摹唐音，颇见宏赡。长洲韩菼《序》，谓其使粤时唱酬甚富，别为集以行於世，则此卷乃其全集之一种耳。

##### 《雪园诗集》六卷（编修郑际唐家藏本）

> 	国朝梁珪撰。珪字至铉，号雪园，福建长乐人。是集，前有其友袁奂《序》，作於康熙甲辰。其诗凡分六集，一曰《灵峰草》，二曰《江南游草》，三曰《循陔草》，四曰《楚游草》，五曰《江西游草》，六曰《恒山游草》，惟《灵峰》、《循陔》二草，为居家奉母时所作；馀皆其客游南北，登览山川之什也。

##### 《健松斋集》二十四卷、《续集》十卷（浙江巡抚采进本）

> 	国朝方象瑛撰。象瑛有《封长白山记》，已著录。是集，象瑛所自编。凡文十六卷，少作及入翰林以后之作悉在焉。十七卷以下为诗集，《秋琴阁诗》一卷，刻於康熙己未，少作也；《展台诗抄》二卷，展台，燕昭王展礼贤士之台，即金台而变其名也；《锦官集》二卷，康熙癸亥典试四川所作，时蜀乱始平，补行乡试，故以癸亥行也；《旧游诗》一卷，未仕时游邺、游燕、游越、游楚作也；《萍留草》一卷，国初，浙闽未定时，避兵杭州时作也；《都门怀古诗》、《倦还篇》共一卷：《都门怀古诗》作於辛酉官翰林时，《倦还篇》则乞假归里时作也。其编次不以作诗年月为先后，不解其意。《续集》六卷，刻於康熙壬辰，凡文八卷，诗二卷，诗题曰《所之草》，皆归田以后作也。

##### 《百尺梧桐阁集》二十六卷（两淮马裕家藏本）

> 	国朝汪懋麟撰。懋麟字季甪，号蛟门，江都人。康熙丁未进士，授秘书院中书舍人，官至刑部主事。其诗法传自王士祯，而才气纵横，视士祯又为别格。赵执信《谈龙录》记，尝见其《浯溪中兴颂诗》，起句云“杨家姊妹颜妖狐”，即掷去不视。谓：颂中兴而自天宝致乱叙起，虽万言不难办也，虽以懋麟为新城弟子，借懋麟以攻士祯，未免操之已蹙，然亦足见其少所翦裁矣。

##### 《学文堂集》四十三卷（江苏周厚堉家藏本）

> 	国朝陈玉璂撰。玉璂字赓明，号椒峰，武进人。康熙丁未进士，官中书舍人。是集杂文三十一卷，诗八卷，词四卷，其说经之文及辨议诸作，亦颇有源委，不同剿说。然大致逶迤平衍，学宋格而未成，诗则更非所长矣。

##### 《别本学文堂集》四十七卷（浙江巡抚采进本）

> 	国朝陈玉璂撰。此本凡文四十三卷，诗十卷，词三卷，总五十六卷，然文集之中，有录无书者九卷，实为四十七卷，与前一本大同小异。然两本皆无总目，疑皆随作随刊之本，非其全帙也。王晫《今世说》称：玉璂每读书至夜分，两眸欲合如线，辄用艾灼臂，久之成痂。盖亦苦学之士。又称其所为诗文，旬日之间，动至盈尺，见者逊其俊才。则贪多务博可知，宜其集不一本也。

##### 《五经堂文集》五卷、《语录》一卷（山西巡抚采进本）

> 	国朝范鄗鼎撰。鄗鼎有《理学备考》，已著录。是集皆各体杂文，本名《草草草》，卷首有鄗鼎《自序》，文格酷摹《尚书》，虽本之夏侯元昆弟《诰》，然未免太近游戏；末附《语录》一卷，乃其子翷搜辑诸刻书中鄗鼎评识之语，汇成一帙，因并梓之。实非鄗鼎自作，亦非门人所记也。

##### 《柳村诗集》十二卷（山东巡抚采进本）

> 	国朝董讷撰。讷有《督漕疏草》，已著录。其诗皆讷手自删定，因有别墅在平原城南二里，名曰“柳村”，遂以名集。《平原县志》称康熙四十一年，圣祖南巡，驻跸柳村之南楼，询讷诗集，其子思凝缮写恭呈御览，殆即此本欤。

##### 《石屋诗钞》八卷、《补钞》一卷（浙江巡抚采进本）

> 	国朝魏麟徵撰。麟徵字苍石，溧阳人，康熙丁未进士，官至邵武府知府。此集即在邵武所刊，第二卷为《西湖和苏诗》，第七卷为《和白香山乐府》，其瓣香所在，可以想见；第五卷为《拟汉乐府》，虽未至於苦学妃豨，而形骸之外，去之转远。盖唐乐府重在讽谕，其文章可以力追，汉乐府重在音律，其节奏不可以臆揣也；第三卷为《闽行日记诗》，第四卷为《闽中吟》，第六卷为《渔山诗》，皆以地记；第一卷与第八卷则总题曰《杂诗补钞》一卷，亦无标目。大抵诗才清拔，而根柢不深。如《晓行诗》：“暗灯移附壁”句，自是束装真景，而刻画琐碎，已入武功末派矣。

##### 《纵钓居文集》八卷（江西巡抚采进本）

> 	国朝应是撰。是有《读孝经》，已著录。是编皆所著杂文，集中多载论策，盖康熙丁未改八比为论策时所拟作，其文多摹拟苏氏父子，辨论澜翻，而未免过求骏快，遂剽而不留。其他序、记、传、志诸篇，则欲拟其乡人王安石，而边幅亦微狭焉。

##### 《慎修堂诗集》八卷（福建巡抚采进本）

> 	国朝廖腾煃撰。腾煃字占五，号莲山，将乐人。康熙己酉举人，官至户部侍郎。其服官颇著清节，诗则尚未成家。

##### 《匏菴遗集》三卷（两江总督采进本）

> 	国朝石璜撰。璜字夏宗，别号匏菴，如皋人。是集为其子氵尹等所编。据目录当为五卷，而此本仅三卷，盖不全之本也。

##### 《憺园集》三十八卷（两淮马裕家藏本）

> 	国朝徐乾学撰。乾学有《读礼通考》，已著录。乾学家富图籍，圣祖仁皇帝购求遗书，乾学奏进十二部，其疏今在集中。近所藏虽已散佚，而《传是楼书目》犹存於世。所著《读礼通考》及《续宋元通鉴长编》，皆闳通淹贯，确有可传，集中考辨、议说之类，亦多与传注相阐发。盖乾学为顾炎武之甥，而阎若璩诸人亦多客其家，师友渊源，具有所自，故学问颇有根据；然文章则功候未深，大抵随题衍说，不甚讲求古格。赋颂用韵，尤多失考，尚未能掉鞅词坛，与诸作者争雄长也。是集刻於康熙丁丑，据宋荦原序，称尚有外集，今未之见，或此本偶佚欤。

##### 《白石山房稿》十三卷（江西巡抚采进本）

> 	国朝李振裕撰。振裕字维饶，吉水人。康熙庚戌进士，官至兵部尚书。是集凡诗三卷，文九卷，又附江南所作诗一卷，乃振裕督学江南时所刊。前有施世纶、汪琬《序》。世纶《序》，惟述政绩，不及文章；琬《序》，称其工於台阁之体，亦颇著微词。

##### 《别本白石山房稿》二十六卷（浙江巡抚采进本）

> 	国朝李振裕撰。此本诗文各十三卷，与刻於江南者大同小异，前后无“序”、“跋”，亦无目录，不知何时所刻也。

##### 《已畦集》二十一卷、《原诗》四卷（江苏巡抚采进本）

> 	国朝叶燮撰。燮有《江南星野辨》，已著录。是集前有《自序》，论文章利病，颇为有见，然检阅集中诸作，则颇不逮其所言。至於意态波澜，彼此重复，如：听松堂、秀野堂二记，其尤甚者也。

##### 《赵恭毅剩稿》八卷、附《裘萼賸稿》三卷（两江总督采进本）

> 	国朝赵申乔撰。申乔字松伍，武进人。康熙庚戌进士，官至户部尚书，谥恭毅。是编首《奏议》，次《序记》，次《案牍》之文，终以杂著，其孙侗斅所编也。后附《裘萼賸稿》三卷，则申乔之子熊诏撰。熊诏，康熙己丑进士第一，官至翰林院侍读，裘萼，其号也。

##### 《玉岩诗集》七卷（福建巡抚采进本）

> 	国朝林麟焻撰。麟焻字石来，莆田人。康熙庚戌进士。官至贵州提学佥事。其诗法受自王士祯。初官中书舍人时，尝偕检讨汪楫奉使琉球，途中唱酬甚夥。是编凡《前集》二卷，皆初年所作；又《星槎草》一卷；《中山竹枝词》五十首为一卷，皆出使时所作；《郊居集》一卷，则官提学后家居时作也。自《中山竹枝词》以前，皆载士祯评点。《竹枝词》后，又以当时同人赠别之作，附焉。

##### 《孜堂文集》二卷（内府藏本）

> 	国朝张烈撰。烈有《读易日钞》，已著录。烈笃守朱子之说，故集中多讲学之文，然如《朱陆异同论》、《王学质疑》，皆未免有锻炼周内之意，不及其《贾董同异论》之持平。盖汉学但有传经之支派，各守师说而已；宋学既争门户，则不得不百计以求胜，亦势之不得不然者欤。

##### 《临野堂文集》十卷（两淮马裕家藏本）

> 	国朝钮琇撰。琇有《觚賸》，已著录。是集前有潘耒《序》，盛推其四六之工。今观所撰，疏隽颇胜近人，而浑雅终不逮古人。其外篇俳谐诸作，如《商陆侯传》之类，则不可作也。

##### 《立命堂二集》十三卷（安徽巡抚采进本）

> 	国朝嵇宗孟撰。宗孟字淑子，山阳人，官至杭州府知府。是集，前有康熙壬子沈珩《序》，称已刻赋若干卷，诗若干卷，文若干卷。故又编为二集，计赋十二首，诗四百三首，文八十八首，凡七卷。其七卷以下，附刻各种小集，曰《蠡史》，曰《星路阳秋》，曰《识小笺》，曰《诗拇》，曰《瓯乐行》、《旧录》各为一卷。又诗馀一卷，曰《酒古董》，盖其时去明未远，故通体皆规摹锺、谭，以幽冷纤巧为宗。观诸集之名，而其诗可见矣。

##### 《古钵集选》一卷（山东巡抚采进本）

> 	国朝王士祜撰。士祜字叔子，一字子侧，号东亭，又号古钵山人，山东新城人，康熙庚戌进士，未仕而卒。是集，为其弟士祯所编。其诗长於情韵，士祯《序》述计东之言曰：三王并著诗名，西樵、阮亭早达，故声誉易起，若东亭之才，讵肯作蜂腰哉？然自士祯笃念友于，存此标榜之词耳，其实士禄不及士祯，士祜不及士禄，天下之公评也。

##### 《有怀堂诗文稿》二十八卷（内府藏本）

> 	国朝韩菼撰。菼字元少，号慕庐，长洲人。康熙癸丑进士第一，官至礼部尚书。乾隆三十年赐谥文懿。是集为菼所自编。凡诗六卷，分《蹢躅》、《归愚》、《病坊》、《击迷》四集；文二十二卷，菼以制艺著名，其古文亦法度严谨，凡安章宅句，皆刻意研削，然其不能脱然於畦封，亦即在此；诗则又其馀事矣。

##### 《蘋村类稿》三十卷、《附录》二卷（编修徐天柱家藏本）

> 	国朝徐倬撰。倬字方虎，蘋村其号也，德清人。康熙癸丑进士，官至翰林院侍读。圣祖南巡，进所纂《全唐诗录》，晋礼部侍郎。是集凡《修吉堂文稿》八卷，《应制集》二卷，《寓园小草》一卷，《燕台小草》一卷，《梧下杂抄》二卷，《蘋蓼闲集》二卷，《甲乙友抄》一卷，《汗漫集》二卷，《野航集》二卷，《鼓缶集》三卷，《黄发集》二卷，《词集》二卷，《耄馀残沈》二卷。附录其子《元正遗稿》二卷：一曰《清啸楼草》，皆未第以前作，一曰《鸾坡存草》，则自入词馆以后应制、纪恩、游宴、赠答之什也。元正字子贞，号静园，康熙乙丑进士，官至工部尚书。徐氏五世翰林，倬其第二世，元正其第三世云。

##### 《礼山园文集》八卷（浙江巡抚采进本）

> 	国朝李来章撰，来章有《连阳八排风土记》，已著录。是集摹仿欧、曾，颇为近似，以作意点缀求姿，故或失之微缛，中如《李氏紫云山庄记》、《辛公子传》诸篇，规橅古人，亦觉墨痕未化，谓之不失典型则可矣。

##### 《残本经史绪言》一卷（两江总督采进本）

> 	国朝朱董祥撰。董祥有《读礼记略》，已著录。是编，名似笔记，实则文集，前有杂论数篇，其馀多言居家礼制，而丧礼尤多，大抵执古义以绳今，与所作《读礼记略》相出入。如《居丧不当称制》之类，一字之争，动辄累牍，多非大义所关也。其书题曰“上卷”，则尚有“下卷”，而佚之。目录列文四十七篇，而阙其《原学》、《上大司农本政书》、《教子晟读诗说》三篇。盖并此卷，亦非完本矣。

##### 《南畇文集》十二卷（江苏巡抚采进本）

> 	国朝彭定求撰。定求有《周忠介公遗事》，已著录。案：定求之学出於汤斌，斌之学出於孙奇逢；奇逢之学出於鹿善继；善继之学则宗王守仁《传习录》。故自奇逢以下，皆根柢於姚江，而能参酌朱、陆之间，各择其善，不规规於门户之异同。定求是集，於文章之有关於学术者，尤所留意，而持论则兼采二家，无所偏倚云。

##### 《宝啬堂诗稿》四卷（直隶总督采进本）

> 	国朝张榕端撰。榕端，有《海岱日记》，已著录。是集为榕端官内阁学士时所刊，皆其康熙己未至己卯之诗。前有任邱庞垲《序》：称其诗和而不迫，秀而不纤，逸而不肆，宛转缠绵，一写其胸中之趣，而未尝借以宣其喜怒不平之气。

> 	颇近其实。然婉约有馀，遂乏雄浑之气、深湛之思。盖其长在是，其短亦在是矣。

##### 《河上草》二卷（直隶总督采进本）

> 	国朝张榕端撰。康熙庚辰，榕端以内阁学士预治河之役，至癸未，始召还。

> 	此编皆其四年之中，在工次所作。前有宋荦《序》，称其泥涂辇橇，楗石枕薪，卒以塞决。乃殊不见其有歌咏勤苦之劳，而往往道其达天適性之乐。今观其诗虽酝酿不深，而和平恬静，荦言盖不诬云。

##### 《兰樵归田稿》一卷（直隶总督采进本）

> 	国朝张榕端撰。皆康熙甲申以后，致仕归里之作，其诗直抒胸臆，多入香山一派。盖老境优游，颓然自放，不复以文字为意矣。

##### 《彭椒岩诗稿》二十二卷（江苏周厚堉家藏本）

> 	国朝彭开祐撰。开祐字孝绪，号椒岩，娄县人。康熙丙辰进士，官至武冈州知州。是集分四种：曰《瞻云稿》，曰《游琴稿》，曰《一螺稿》，各六卷，曰《橐丸稿》，四卷。《游琴》、《一螺》、《橐丸》三稿，皆其官河间及游大梁、济南时所著。《瞻云稿》，则其官武冈时所著也。

##### 《旭华堂文集》十四卷、《补遗》一卷、《续编》一卷（山西巡抚采进本）

> 	国朝王奂曾撰。奂曾字元亮，别字思显，号诚轩，山西太平人。康熙丙辰进士，官至湖广道监察御史。是集为其孙婿赵勋典所刊。凡奏议一卷，杂文十三卷；附以补遗一卷，则奏议二首，并序文杂著八首也。

##### 《通志堂集》十八卷、《附录》二卷（江西巡抚采进本）

> 	国朝纳喇性德撰。性德有《合订删补大易集义粹言》，已著录。性德生长华阀，勤于学问。乡试出徐乾学之门，遂受业焉。《九经解》即其所刻，而徐乾学延顾湄校正之，以书成於性德殁后，版藏徐氏，世遂称《徐氏九经解》，并《通志堂》而移之徐氏，实相传之误也。是编为乾学所裒辑，凡诗五卷，词四卷，文五卷，《渌水亭杂识》四卷，又附录碑志、哀輓之作，为二卷。

##### 《翠滴楼诗集》六卷（监察御史戈岱家藏本）

> 	国朝冯云骕撰。云骕字懿生，代州人。康熙丙辰进士，官翰林院编修。是集，皆所作古今体诗，惟冠以《赋》一篇，殿以《词》一阕。盖云骕没后，其门人鹿祐所编，故掇拾残賸，所存仅此云。

##### 《兼山堂集》八卷（浙江巡抚采进本）

> 	国朝陈锡嘏撰。锡嘏字介眉，号怡庭，鄞县人。康熙丙辰进士，官翰林院编修。是集，为慈谿郑梁所选录。凡文六卷，诗二卷，颇不失矩度。然锡嘏本以制义擅长，此则其馀力及之者也。

##### 《清芬堂存稿》八卷（浙江巡抚采进本）

> 	国朝胡会恩撰。会恩字孟纶，德清人。康熙丙辰进士，官至刑部尚书。其馆阁诸诗，别编为《赓飏集》，今未见传本。是集所录，则由丙辰至庚寅三十五年所作也。诗有清腴之致，而风骨未遒，故於一时流辈之中，尚不能排突诸家，自成一队。

##### 《蘧庐草》一卷（两江总督采进本）

> 	国朝黄钟撰。钟字宏音，号蘧庐，如皋人，康熙中诸生。是集，为其门人邓士英所编。凡文四十四篇，前列总目，总目之后仿《史记自序》、《汉书叙传》之例，每篇各为之《序》，述所以立言之意，自有别集以来，兹为创体。然亦足以见其文不苟作，必有所取义矣。其文大抵纵横奇肆，自达所见，其《与友人论文书》，大旨主於不似古人，乃能为古人，亦迥异貌拟秦、汉，词杂齐、梁之习。惟其文多作於明末，感触时事，往往言之过当。如《洪范论》，谓治世之天，甚愿乎人之为君子也，则所向在此矣；乱世之天，甚怒乎人之为君子也，则所威在此矣。至终篇归於顺受其正。亦仍沿刘峻《辩命题》之旨，非和平中正之道。其《杨墨论》，虽为伪谈忠孝者发，而以墨翟为伪，杨朱为诚，亦未免愤激太甚。大抵其才力，足以驰骤古人；而学养之深醇，则未之逮也。

##### 《西涧初集》六卷（江苏周厚堉家藏本）

> 	国朝刘然撰。然字简斋，江宁人。卷首有康熙戊午杜濬《序》，称其诗文闳深奥衍，不可名状。今观斯集，殊不副斯言。其《水中雁字》七言律诗，用上下平韵至三十首，亦太夸多斗靡。以如是题目，作如是体裁，虽李、杜不能工也。

##### 《青门簏稿》十六卷、附《邵氏家录》一卷、《青门旅稿》六卷、《青门賸稿》八卷（安徽巡抚采进本）

> 	国朝邵长蘅撰。长蘅一名衡，字子湘，武进人。是集，乃其兄子璿等编次。

> 	康熙戊午以前为《青门簏稿》，诗六卷，文十卷；己未讫辛未为《旅稿》，诗二卷，文四卷；壬申后为《賸稿》，诗三卷，文五卷。其《邵氏家录》，则以康节祠堂碑记之类，汇为一编者也。

##### 《竹垞文类》二十六卷（内府藏本）

> 	国朝朱彝尊撰。彝尊有《经义考》，已著录。是集，乃其未遇时所刻。中有《曝书亭》所未录者，皆悔其少作，自为删汰也。

##### 《受祺堂诗集》三十四卷（陕西巡抚采进本）

> 	国朝李因笃撰。因笃字子德，又字天生，富平人。康熙己未，召试博学鸿词，授翰林院检讨。顾炎武作《音学五书》，特载与因笃一札，盖颇重之。阎若璩作《潜邱劄记》，则云杜造故事，莫过於李天生。然所谓杜造故事者，今不可考，则姑存其说矣。是集，为因笃所自定，本三十五卷，此本独阙第四卷，目录注云未出。其为因笃自删之，或为随写随刻，误排卷数，不得已而立一虚卷，均未可知也。其诗大抵意气苍莽，才力富赡，而亢厉之气一往无前；失於粗豪者，盖亦时时有之，殆所谓利钝互陈者欤。

##### 《世恩堂集》三十五卷（江苏巡抚采进本）

> 	国朝王顼龄撰。顼龄号瑁湖，华亭人。康熙丙辰进士，己未召试博学鸿词，授编修，官至大学士，谥文恭。是编，凡《诗集》三十卷，《经进集》三卷，《诗馀》二卷。顼龄值文治昌明之日，奏太平黼黻之音，故一时台阁文章，迥异乎郊寒岛瘦，即早年未达时作，亦无衰飒哀怨之意，足以见其襟抱矣。

##### 《深秀亭近草》五卷（江苏周厚堉家藏本）

> 	国朝潘锺麟撰。锺麟字层峰，华亭人。是编，皆七言律诗，前四卷为乞酒之作，所投赠者凡二百六十五人；后一卷为寄怀之作，所投赠者凡三十人。以大学士王顼龄、户部尚书王鸿绪为冠，盖借此以存其人，乞酒寄怀，特假托之词耳。

##### 《遂初堂诗集》十五卷、《文集》二十卷、《别集》四卷（江苏巡抚采进本）

> 	国朝潘耒撰。耒有《类音》，已著录。诗分《少游》、《梦游》、《近游》、《江岭游》、《海岱游》、《台荡游》、《闽游》、《黄庐游》、《楚粤游》、《豫游》、《卧游》诸草，分年编次，文则各以体分。惟为二氏作者，入之别集，用杨杰《无为集》例也。耒性好游名山，足迹甚广，其诗不事雕饰，直抒所见，古文蹊径较平，稍逊於魏禧诸人，而气体浑厚，空所依傍，则又耒所独得也。耒家吴江之烂溪，少受业於顾炎武，颇得其传，故诗文皆有原本。特其议论之文，往往反覆求快，太伤於尽，未免失之好辩焉。

##### 《抱经斋集》二十卷、附《焚馀草》一卷（浙江巡抚采进本）

> 	国朝徐嘉炎撰。嘉炎字华隐，秀水人。康熙己未召试博学鸿词，授翰林院检讨，官至内阁学士，兼礼部侍郎。是集，凡应制诗一卷，乐府一卷，古诗四卷，律诗五卷，绝句二卷，玉台词一卷，赋颂一卷，论一卷，序三卷，杂文一卷；末附《焚馀草》一卷，乃嘉炎父肇森所作。遭乱散失，仅存二十馀首。嘉炎记而录之，犹《山谷集》后附《伐檀集》意也。

##### 《丛碧山房集》五十七卷、附《诗义固说》二卷（内府藏本）

> 	国朝庞垲撰。垲字霁公，号雪崖，任邱人。康熙己未召试博学鸿词，授翰林院检讨，降中书舍人，终於建宁府知府。是集，凡文八卷，杂著三卷，《翰苑稿》十四卷，《舍人稿》六卷，《工部稿》十一卷，《户部稿》十卷，《建州稿》五卷，皆其所手自编定也。垲为诗主於平正冲澹，不求文饰。当王士祯名极盛时，能文之士，率奔走门墙，假借声誉，垲独落落不相亲附，故士祯亦不甚称之。惟记其《病足诗》：“切防美人笑躄者，春来不过平原门”一绝而已。然垲早岁所作，颇得深婉清微之致，晚年菁华既竭，流於枯淡，其《舍人稿》不及《翰苑》，《工部稿》不及《舍人》，《户部稿》不及《工部》，至《建州稿》以后，颓唐益甚，田雯为作《户部稿序》，以白居易、陆游比之，垲意颇愠，然实箴规之言也。末附《诗义固说》二卷，论亦切实，惟推衍严羽之说，以禅谈诗，转至於支离曼衍，是其好高之过矣。

##### 《卧象山房集》三卷、《附录》二卷（山东巡抚采进本）

> 	国朝李澄中撰。澄中有《滇南日纪》，已著录。是编，赋一卷，文一卷，诗一卷，附《滇南集》一卷；又《艮斋文选》一卷。安若讷为作《墓志》，记其梦为李攀龙后身。赵执信亦称其生而父梦攀龙入室，故其诗仍学攀龙。庞垲《论文绝句》，则有“寿光安子非知己，强为于鳞认后身”句。今观其集，颇不类“沧溟”体格，是垲所论者为允，若讷、执信，皆好奇之论也。

##### 《白云村集》八卷（山东巡抚采进本）

> 	国朝李澄中撰。康熙己未，以召试入史馆者，澄中与庞垲交最契。文格、诗格，二人往往互似。是集，即垲官建宁府知府时，为刻於福建者。垲《序》称：王新城阮亭、田德州纶霞，坛坫久成於时，望重龙门，渔村入都，与鼎足而立，士林称“山左三大家”。然澄中诗文修洁有馀，至魄力雄厚，终非王、田比也。

> 	王士祯《感旧集》，载其《齐讴行》三首，《细草谷》一首，此集皆未载，又《鱼龙图》一篇，亦与《感旧集》所载，数字不同。盖垲与士祯门径稍别，故去取亦稍异也。

##### 《秋锦山房集》二十二卷（江苏巡抚采进本）

> 	国朝李良年撰。良年字武曾，秀水人。康熙己未，尝荐举博学鸿词，初冒姓虞氏，名兆潢，故当时荐牍无良年名。朱彝尊所作《墓志》，仅载其原名，而未载其冒姓，亦偶疏也。是编，凡诗集十卷，词二卷，文集十卷，良年少有隽才，其游踪几遍天下，所未至者秦蜀、岭峤耳。其诗清峭洒落，亦颇得江山之助。惟自少至老，风调不变，其蹊径之狭，殆才分所偏欤？文则长於议论，而短於叙述，不逮其诗。词则已刻入六家词中者，殆三分之二，品在其诗、文之间云。

##### 《别本莲洋集》二十卷（刑部员外郎张道源家刻本）

> 	国朝吴雯撰。雯《莲洋集》已著录。案：王士祯作雯《墓志》，称其诗一刻於吴，再刻於都下，三刻於津门，今皆未见。赵执信《怀旧诗序》，称雯以遗稿付王士祯，雯没后将二十年，其集未出，疑士祯耄而忘之；又称《池北藏书》，散失殆尽，是集可知，则雯之原稿，似乎散佚，近时乃叠出三本：一为临汾刘组曾所刻，一为山东孙峨所刻，一即此本，为浮山张体乾所刻。刘本称得自士祯门人黄叔琳家；孙本及此本，并称得自雯侄秉厚家，皆以士祯评点相夸。孙本并考核评语之同异，此本更较量圈点之真伪。考第七卷中《留别车仝诗》，载士祯评曰：“今车仝果领解中州，此亦识也，惜天章不及见耳。”灼为雯没后之语，则士祯所定，或归诸吴氏，亦未可知也。然士祯诸说部中，所品题奖借者，几於指不胜屈，今其集率久覆酱瓿，无人重其姓名；而雯诗独数刻而未已，是知雯诗足以自传，不以士祯始重也。刻雯集者，反若借士祯以传雯，然则使雯不及识士祯，即谓雯诗不工乎？三本之中，刘本详备於孙本，此本又详备於刘本，要之诗之工拙，不系篇帙之多少。今缮孙本入秘阁，而此本则存其目焉。

##### 《雪石堂诗草》（无卷数，陕西巡抚采进本）

> 	国朝刘尔忄举撰。尔忄举字敬又，宜君人，康熙己未尝荐举博学鸿词。其诗刻意摹杜，然大抵在形似之间。

##### 《思复堂集》十卷（浙江巡抚采进本）

> 	国朝邵廷采撰。廷采字念鲁，馀姚人，康熙初诸生。尝从毛奇龄游。是集刊於康熙壬辰，以龚翔麟所撰《墓志》，邵思渊所撰《墓表》，万经所撰《小传》，冠诸编首。

##### 《徐都讲诗》一卷（浙江巡抚采进本）

> 	国朝徐昭华撰。昭华字亦曰。昭华，骆加采之妻也。其父咸清，与毛奇龄善。

> 	奇龄暮年里居，昭华从之学诗，称女弟子，故有“都讲”之目。是集即奇龄所点定，附刻《西河集》中者也。

##### 《拙斋集》五卷（浙江巡抚采进本）

> 	国朝朱奇龄撰。奇龄有《春秋测微》，已著录。其平生潦倒场屋，老而不遇，刻意以古文自任，所作皆简洁明鬯，无钩章棘句之态，而边幅不免於稍狭。

##### 《张迩可集》四卷（浙江巡抚采进本）

> 	国朝张远撰。远有《杜诗薈稡》，已著录。是集凡分三种，曰《云峤集》一卷，《蕉园集》一卷，《梅庄集》二卷。《梅庄集》兼载诗文，《蕉园》、《云峤》二集，则有诗无文。顾汧《序》谓，其诗凡三变，《蕉园》最先，《梅庄》次之，《云峤》则官缙云时所作，为最后。三集格调，皆与毛奇龄相近，盖二人同里，得法於奇龄者多云。

##### 《超然诗集》八卷（福建巡抚采进本）

> 	国朝张远撰。远字超然，侯官人。康熙己卯举入，官禄丰县知县，与萧山张远同姓名，而其生稍后。是集诸诗，多近元、白“长庆体”，在晋安诗派之中，自为别调。杭世骏《榕城诗话》曰：张远领康熙己卯乡荐第一，游京师，与竹垞、初白诸人倡和甚富，有集梓行。初尝挟策游四方，未有所遇，《登滕王阁题诗》，一达官嗟赏，为之延誉，诗名遂振。其咏松涛有“月明何处雨，风定数声钟”，亦佳句也。

##### 《山晓阁诗》十二卷（浙江巡抚采进本）

> 	国朝孙琮撰。琮字执升，嘉善人。山晓阁，其读书处也。集前有魏坤《序》，谓其初集不下千首，其后数十年，复成两集，今计此本所存，仅十之二三耳。其诗颇有警句，而酝酿未深。

##### 《香草居集》七卷（浙江巡抚采进本）

> 	国朝李符撰。符本名符远，字分虎，号耕客，嘉兴人。是集后有其从孙菊房《跋》，称所作诗词刻於滇南者曰《香草居诗》，刻於金陵者曰《耒边词》，未刻诗词曰《花南老屋集》，排偶之文曰《补袍集》、《后补袍集》，寄於容城胡具庆家，遂亡其本。《花南老屋集》，亦仅存诗一册。此集即菊房以《香草》、《花南》二集，合为一编，凡古今体五卷。第六卷以下为词，即所谓《耒边词》也。符早受知於曹溶，得读其藏书，又与朱彝尊等结诗社，故其学颇有渊源；诗则词意清婉，似源出於范成大，与彝尊等格又异焉。

##### 《秋水阁文钞》一卷（江苏巡抚采进本）

> 	国朝陈维岳撰。维岳字纬云，宜兴人，检讨维崧之弟也。晚年自定古文百篇，诗二册，词二册。其季弟欲附梓於维崧《迦陵集》后，未果；遂多散佚，此其传写残本，仅存赋十篇，杂文十五篇。卷首有同里蒋景祁《序》，以维岳比其兄维崧。然骈体略得维崧之格，至魄力根柢，皆远逊之。杂文中如《十三经考》、《特科举策》，略无所发明；《漆园生传》，亦《毛颖传》之窠臼；《仲兄半雪传》亦失讳亲之义。考景祁《序》乃为全集而作，岂别有佳制，佚不可睹欤？

##### 《宝菌堂遗诗》二卷（山东巡抚采进本）

> 	国朝赵执端撰。执端号缓菴，益都人。雍正中，分益都置博山，赵氏所居割隶焉，故此本追题为博山人。执端於赵执信为从弟，而於王士祯为甥。执信、士祯以争名构衅，著书互诋，两家诟争如水火。执端独舍执信而从士祯，其诗句拟字摹，亦颇得其一体。集中有《过士祯旧居》诗曰：“突兀龙门群仰望，飘零宅相独徘徊，依然万壑朝宗在，不禁蚍蜉撼树来。”盖为执信《谈龙录》发也。执信《谈龙录》负气指摘，或不免失之太过，而所言不尽无理。执端直以群儿谤伤诋之，是其门户之见，尚未湔明季馀习矣。

##### 《友柏堂遗诗选》二卷（编修周永年家藏本）

> 	国朝冯协一撰。协一字躬暨，益都人，大学士冯溥第三子也。以溥荫，官至台湾府知府。是集乃协一殁后，其子原检收遗稿，求正於其姻家赵执信。执信托目疾不省览，命门人常熟仲是保代删之，而执信为之《序》，是保《跋》焉。其诗虽未极工，亦非极恶，而执信《序》嘲诮百端，殊可怪讶，亦可云：魏收惊蛱蝶矣。

##### 《野香亭集》十三卷（浙江巡抚采进本）

> 	国朝李孚青撰。孚青字丹壑，合肥人，大学士天馥子。康熙己未进士，官翰林院编修。是集诗编年分卷，起康熙戊寅，讫己亥。毛奇龄《西河诗话》中，极称其吐属工敏。盖其颖悟有过人者。其气骨未遒，则年未四十而殁，功候犹浅之故也。

##### 《梦鼎堂文集》四卷、《若溪集》一卷（大理寺少卿刘天成家藏本）

> 	国朝任观瀛撰。观瀛字子登，或书曰“紫登”，以同音相假借也，萧县人。

> 	康熙己未进士，官至陕西潼商道。是二集皆其官长兴知县时所作。《若溪集》以水名名其诗；梦鼎堂，在长兴署中，明归有光所建，观瀛重构之，因以名其文集云。

##### 《晚树楼诗稿》四卷（江苏周厚堉家藏本）

> 	国朝吴震方撰。震方有《读书正者》，已著录。是编乃其诗稿，始於康熙己未初馆选时，终於甲申游滁州时所作。初，震方以御史罢归，康熙癸未，恭逢圣祖仁皇帝南巡，以所辑《朱子论定文抄》进呈，蒙恩复职，且御书白居易诗以赐。

> 	因摘诗中“晚树”二字，以名其楼，并以名集云。

##### 《双溪草堂诗集》一卷、附《游西山诗》一卷（两淮盐政采进本）

> 	国朝汪晋徵撰。晋徵字涵斋，休宁人。康熙己未进士，官至户部侍郎。是集，为晋徵所自定，以编年为次，始於康熙癸丑，终於戊子。

##### 《老云斋诗删》十卷（浙江巡抚采进本）

> 	国朝沈不负撰。不负字集九，一字次山，平湖人。是集据乾隆庚申陆奎勋《序》，谓康熙己卯，不负手删其诗，存十之五，编年而不分体，以授其子方蕙曰：“汝他日力能开雕，当名之曰《老云斋诗删》，不必更有增入。”云云。而俞懋琪所作《不负小传》，乃称不负病亟时，客有传济南刘中丞幕中贯花主人降於乩（案贯花主人，谓金人瑞也），不负慨然而兴，口吟云云，竟绝笔於此。今此诗刻於卷末，则似非尽自定之本，或以其事奇异，故附存耶。

##### 《冯舍人遗诗》六卷（山东巡抚采进本）

> 	国朝冯廷櫆撰。廷櫆字大木，德州人。康熙壬戌进士，官中书舍人。丁卯典试湖广，作诗一卷，名曰《晴川集》。王士祯尝序之，是集乃廷櫆没后，赵执信所编。首为《京集》三卷，次即《晴川集》一卷，又《雪林集》一卷，《曹村集》一卷，并为作《序》，以士祯《序》为知之未尽。盖当日执信方以论诗与士祯相左，故虽同一推奖，亦持异议云。

##### 《居业斋文集》二十卷、《别集》十卷（湖南巡抚采进本）

> 	国朝金德嘉撰。德嘉字会公，广济人。康熙壬戌进士，官翰林院检讨。德嘉晚年，键户著书，时同郡顾景星、张仁熙、刘醇骥，往往追摹秦、汉，宗尚王、李，訾归有光为秀善婉媚，德嘉独不为高论，力摹韩、欧，虽其闳肆博赡，逊於国初前辈，而先民矩矱，彷彿犹存，惟《复胡石庄书》谓：“史馆方开，吾楚先辈故事，尚待折衷，江陵当国，综核名实，富国强兵数十年，而论者以专病之。

> 	熊、杨慷概任事，而熊以过刚见嫉於当世，杨专阃仗钺忧愤以死，或曰自缢。当时失机逸贼，别有主名，武陵岂自经沟渎者耶？”云云。为狃於乡曲之私，未可为万世之公论也。

##### 《艾纳山房集》五卷（江苏周厚堉家藏本）

> 	国朝王九龄撰。九龄字子武，华亭人，广心之仲子也。康熙壬戌进士，官至监察御史，其诗欲挹何、李之流波，而才思富艳，加以纤秾，如《金陵杂感》云：“十里青楼原上草，六朝红粉路旁花”，殆纯以情韵胜矣。

##### 《德星堂文集》八卷、《续集》一卷、《河工集》一卷、《诗集》五卷（浙江巡抚采进本）

> 	国朝许汝霖撰。汝霖字时菴，海宁人。康熙壬戌进士，官至礼部尚书。是编，文集目列十四卷，而十一卷以下有录无书，注曰以下嗣出。又目列卷九为《课士条约》，卷十为《河工集》，而书中九卷题曰《续集》，《河工集》则自为一帙，不入卷数，且书有刊刻未完之处。盖初刻未校之本，故体例不画一也，诗集五卷，而分为八编，曰《祥献集》，曰《应制集》，曰《冰衔集》，曰《使旋集》，曰《河干集》，曰《还朝集》，曰《归田集》，曰《酬应集》。汝霖才思富赡，集中诸体皆备，然如《河工集》内，《批高阳水灾详文》云：“仰速行确查，候抚部堂批示缴”之类，仅十二字，亦列之集中。则授梓之时，举其平生手迹，一字不遗，未免不能割爱耳。

##### 《素岩文稿》二十六卷（江苏巡抚采进本）

> 	国朝王喆生撰。喆生有《懿言日录》，已著录。是编所载皆杂文，末卷并录及讼牒，则太甚矣。

##### 《周广菴全集》三十八卷（浙江巡抚采进本）

> 	国朝周金然撰。金然字广菴，上海人。康熙壬戌进士，官至司经局洗马。是编分为七种，《饮醇堂文集》八卷，《抱膝庭诗草》二十卷，《娱晖堂集》二卷，《和陶靖节集》三卷，《和李昌谷集》一卷，《西山纪游诗》一卷，《南浦词》三卷。金然与施闰章、宋琬游，其才思格力，亦介於二人之间。

##### 《奉使滇南集》（无卷数，两江总督采进本）

> 	国朝许嗣隆撰。嗣隆字山涛，如皋人。康熙壬戌进士，官翰林院编修。是编乃康熙癸酉，奉命典试云南往来纪行之作，多述山川名胜。

##### 《岭南二纪》二卷（浙江巡抚采进本）

> 	国朝茅兆儒撰。兆儒号雪鸿，钱塘人。是编皆其纪游之诗，一曰《岭南方物纪》，乃康熙壬戌居韶州时所作，凡二百四十种，各以绝句一首纪之，而略注其状於题下；一曰《粤行日纪》，则述其戊午岁，自钱塘至广州途中，六十二日所经。凡一百四十馀首，亦每题为一绝句。

##### 《正谊堂集》十二卷（江西巡抚采进本）

> 	国朝张伯行撰。伯行有《道统录》，已著录。是编，前二卷为奏议，第三卷至第五卷皆寻常案牍之文。第六卷为书，大抵讲学之语。第七卷、八卷为《序》，皆已见所刊各书中，第九卷至十二卷为记、论、说、议、传、墓志、墓表、祭文、杂著。迹其一生，大抵步趋陆陇其也。

##### 《爱日堂诗》二十七卷（浙江巡抚采进本）

> 	国朝陈元龙撰。元龙有《格致镜原》，已著录。爱日堂者，圣祖仁皇帝御书，故以名集。其诗编年分集，凡十二种。

##### 《鹤侣斋集》三卷（山东巡抚采进本）

> 	国朝孙勷撰。勷字子未，一字予未，号莪山，又号诚斋，德州人。康熙乙丑进士，官至大理寺少卿，终於通政司参议。其集凡诗一卷，文二卷，勷性简傲，不谐於俗，集中《石丈诗》云：“山鬼矜伎俩，此老如不闻；或具袍笏拜，此老亦不尊；坦然自高卧，雨蚀青苔痕。”盖亦自寓云。

##### 《宝宸堂集》四卷（湖北巡抚采进本）

> 	国朝张希良撰。希良有《春秋大义》，已著录。是集凡文二卷，诗二卷。希良久困名场，早年著述，颇多亢厉之音，自选入词馆后，其体格乃一变焉。

##### 《倚云阁诗集》一卷（山东巡抚采进本）

> 	国朝汪灝撰。灝字文漪，一字天泉，临清人。康熙乙丑进士，官至贵州巡抚。是集为王士祯所定，凡评点悉仍士祯之书，自《题蒋都宪家庆图》以下，则士祯所未见，故评点阙焉。灝诗一以士祯为法，集中有《读〈唐贤三昧集〉》二绝句，殆於铸金呼佛，然姿韵略同，而近体多凑泊语，不及士祯之天然也。同时别有汪灏，字紫沧，休宁人，康熙癸未进士，官翰林院编修，二人诗文，传写者往往相淆，惟以字为别识而已。

##### 《<山介>老编年诗钞》十三卷（浙江巡抚采进本）

> 	国朝金张撰。张字介山，钱塘人。其诗起康熙乙丑，迄癸酉，凡九年之作，分年为卷。甲戌至丙子诗四卷，题曰《续钞》；其外集五种，曰《己未诗删》，曰《幺凤诗》，曰《庚申诗删》，曰《学诚斋诗话》，曰《杂著》，则皆有录无书，不知为残缺，为未刻也。张诗力扫明人蹈袭之弊，而间失之轻。自称学杨诚斋，今检所作，其得失皆去之不远，所言可谓不诬矣。

##### 《昆仑山房集》三卷（山东巡抚采进本）

> 	国朝张笃庆撰。笃庆有《班范肪截》，已著录。其诗古文颇知名於时。此集乃有文而无诗，疑编次未竟之本也。笃庆才藻富有，洋洋纚々，动辄千言，风发泉涌，不可节制。如集中所载：代王士祯作《候补中书吴灿墓志铭》，今录入《蚕尾续集》者，已删削十之三四，则亦颇病其冗漫矣。其曰“昆仑山房”者，以所居室旁有小山号“昆仑”，因以名集云。

##### 《鬲津草堂诗集》（无卷数，山东巡抚采进本）

> 	国朝田霡撰。霡字子益，号乐园，又号香城居士，德州人。康熙丙寅拔贡生，授堂邑县教谕，以病未赴。霡与兄雯、需，并能诗。雯才调纵横，沿几社之馀风，以奇伟钜丽自喜，与王士祯同郡同时，而隐然负气不相下。士祯《池北偶谈》中，载其服药必取异名一事，亦阴不满之。霡乃独从士祯游，是编凡《鬲津草堂》五字古体诗一卷，五字今体诗一卷，皆士祯评而《序》之，《序》称唐有诗，不必建安、黄初也；元和以后有诗，不必神龙、开元也；北宋有诗，不必李、杜、高、岑也。语盖为雯而发，又《鬲津草堂绝句诗》一卷，里人孙勷《序》之。《序》称，吾州近时前辈以诗名者，无间於时。余性不近诗，然当披编佩句之馀，亦或颇有所睹。於作者之旨，大都若格格於余怀，未能强以为无间然也。语亦侵雯。

> 	然观霡所作，虽密咏恬吟，成一邱一壑之趣，至才力富健，究不足以敌雯也。集后又有《菊隐集》一卷，《南游稿》一卷，总题曰《鬲津草堂七十以后诗》。黄越《序》之，称其垂老所作，弥淡弥甘，大抵霡生平为诗，以七言绝句自负，自少至老，亦惟是体特多云。

##### 《匡山集》六卷（山东巡抚采进本）

> 	国朝王沛恂撰。沛恂字书岩，诸城人，官兵部主事。是集凡文五卷，诗一卷。

> 	诗文皆伉直有气，而亦有恃气之处，故意之所至，畅所欲言，不免时有累句。

##### 《绮树阁稿》一卷（山东巡抚采进本）

> 	国朝安箕撰。箕字青士，寿光人，致远之次子。是集止诗二十八首，赋九首，记一篇，附载《致远集》末。箕，名父之子，承其家学，故诗文皆有矩度；惟波澜尚未老成，则问世太早之故也。

##### 《箐菴遗稿》一卷（内府藏本）

> 	国朝汪筠撰。筠字禹吹，编修琬之长子。少补吴江学诸生，年三十二病咯血卒。琬得其遗诗数十篇，为刊附於《汪氏家传集》后。

##### 《学古堂诗集》六卷（浙江巡抚采进本）

> 	国朝沈季友撰。季友字客子，平湖人，康熙丁卯副榜贡生。其集卷一至卷三曰《南旋集》，卷四至卷六曰《秋蓬集》，乃其孙钥所合刊。季友为陆葇之婿，与汪琬、毛奇龄以诗相倡和，奇龄为作集《序》，亦以才子目之，然抑扬皆“在是”两字矣。

##### 《半庵诗稿》（无卷数，山东巡抚采进本）

> 	国朝劳巁撰。巁字贞著，阳信人。《山左诗钞》作劳砺，其字从“石”，然此本为其家刻，字皆从“山”，则《山左诗钞》误也。巁年五十四为诗，故工候未深，多不入律。高適旷代之才，固不容於有二矣。

##### 《东湖文集》三卷（江苏周厚堉家藏本）

> 	国朝朱璘撰。璘所编《诸葛丞相集》，已著录。是集前二卷为杂文，第三卷即所作《通鉴辑略之论断》，然止於唐末，似非完本也。

##### 《药亭诗集》二卷（江苏周厚堉家藏本）

> 	国朝梁佩兰撰。佩兰字药亭，番禺人。康熙戊辰进士，改庶吉士。是编乃休宁汪观所选，皆近体诗，卷首有朱文小印，曰：古体嗣出，则不但非其全集，即选本亦尚未刻竣矣。

##### 《钵山堂诗集》十九卷（浙江巡抚采进本）

> 	国朝陈阿平撰。阿平字献吉，东莞人，康熙中诸生。与梁佩兰同时。是集即佩兰为之《序》。其古体劲直而少酝酿，五言律诗如：“东风归故国，孤烛对高楼。明月又将满，秋风吹别离”诸联，颇有风味，惜不多得耳。

##### 《绀寒亭诗集》十卷、《文集》四卷（江西巡抚采进本）

> 	国朝赵俞撰。俞号蒙泉，嘉定人。康熙戊辰进士，官定陶县知县。是集俞所自编。诗格极为遒上，但才锋太锐，少一唱三叹之致。文则纵笔而成，伤於平易，又不及其诗。

##### 《枤左堂诗集》六卷、《词》四卷、《续集》三卷（江西巡抚采进本）

> 	国朝孙致弥撰。致弥字恺似，嘉定人。康熙中被荐，以太学生赐二品服出使朝鲜采诗。戊辰成进士，改庶吉士，官至翰林院侍读学士。殁后诗稿散佚，雍正中，张鹏翀、朱厚章得抄本於戴玑家，始选而刻之。词凡三种，曰《别花馀事》，曰《海沜》，曰《衲琴》，皆其门人楼俨所定，《续集》附词后，则未详何人编次也。致弥以书名，得董其昌之法；诗则以跌宕流逸为长，而率易亦所不免。

##### 《峇卢山人集》无卷数（山东巡抚采进本）

> 	国朝谢乃实撰。乃实字华函，福山人，福山有峇卢山，因号峇卢山人。康熙戊辰进士，官兴宁县知县。是集不分卷数，但以各体类从，而附《诗馀》於末。其词名绝句一百三十首，别为一册，为古今所未有。然杂体昉自齐、梁，究为小品，可偶一为之，不可以为擅长之技也。

##### 《过江集》四卷（两淮马裕家藏本）

> 	国朝史申义撰。申义字叔时，号蕉饮，江都人。康熙戊辰进士，选庶吉士，散馆改给事中。时新城王士祯方以诗名海内，尝称申义及汤右曾足传其衣钵。见集中自注：圣祖仁皇帝，尝以后进诗人询泽州陈廷敬，廷敬以申义及周起渭对。

> 	见廷敬《序》中。其官翰林时，有《芜城集》；典试云南时，有《使滇集》。此则官给事中时，前后数年作也。

##### 《寒村集》三十六卷（江苏周厚堉家藏本）

> 	国朝郑梁撰。梁字禹梅，慈谿人。康熙戊辰进士，官至高州府知府。是编诗分十一集：一曰《见黄稿诗删》五卷，二曰《五丁诗稿》五卷，三曰《安庸集》一卷，四曰《玉堂集》一卷，五曰《归省偶录》一卷，六曰《还朝诗存》一卷，七曰《玉堂后集》一卷，八曰《宝善堂集》一卷，九曰《白云轩集》一卷，十曰《南行杂录》一卷，十一曰《高州诗集》二卷。文分四集，一曰《见黄稿》二卷，二曰《五丁集》二卷，三曰《安庸集》二卷，四曰《寒村杂录》二卷，补一卷，又《半生亭集》一卷。《息尚编》四卷，则诗文合刻也。梁受学於黄宗羲，尝谓陈师道年三十一见黄鲁直，盖焚其稿而学焉。梁见宗羲时，亦三十一，故诗文皆以《见黄稿》为冠，其文得之宗羲者为多，而根柢较宗羲少薄。诗则旁门别径，殆所谓有韵之语录，其书《定山诗抄》句云：“明朝诗学崔公甫，若语仙才拜定山。”可以得其宗旨之所在矣。

##### 《双云堂文稿》六卷、《诗稿》六卷（浙江巡抚采进本）

> 	国朝范光阳撰。光阳字国雯，号北山，鄞县人。康熙戊辰进士，改庶吉士，官至福建延平府知府。是集为其晚年所手定，没后其孙从律等，以《充安堂近稿》附入刊行，其曰“双云”者，以其先墓有红云、白云二山，故名所居以示不忘其祖之义云。

##### 《藜乘初集》一卷、《二集》二卷（山东巡抚采进本）

> 	国朝刘以贵撰。以贵字沧岚，氵维县人，康熙戊辰进士。是编初集，先诗后文；二集先文后诗。每篇之后，俱附王道炷评语，道炷《序》称，其语意独造，刻凿精深，盖生涩为工者。后附《初学正鹄》数十则，则皆乡塾讲师语也。

##### 《峣山文集》四卷、《诗集》一卷（山西巡抚采进本）

> 	国朝田从典撰。从典字克正，阳城人。康熙戊辰进士，官至文华殿大学士，谥文端。是集奏疏、序传等杂文五十馀篇，为四卷；诗三十馀首，为一卷；又附以补刻文一册。据卷首储大文《序》，谓从典文多散佚，此乃其子暨族属所搜辑者，故仅止於此，非全本也。

##### 《潘中丞集》四卷（江苏巡抚采进本）

> 	国朝潘宗洛撰。宗洛字书原，号巢云，又号垠谷，宜兴人。康熙戊辰进士，官至湖南巡抚。诗文多台阁之作，奏疏、序记、家训等篇，明白质直，视其文颇为胜之。卷末有储大文所作传，以为古文词上宗《史记》，诗由“玉溪”诣“少陵”，皆以千古第一人推之，则非其实也。

##### 《楝亭诗钞》五卷、附《词钞》一卷（江苏巡抚采进本）

> 	国朝曹寅撰。寅有《居常饮馔录》，已著录。其诗一刻於扬州，计盈千首；再刻於仪徵，则寅自汰其旧刻，而吴尚中开雕於东园者。此本即仪徵刻也，其诗出入於白居易、苏轼之间。

##### 《时用集》（无卷数，浙江巡抚采进本）

> 	国朝陈訏撰。訏有《句股引蒙》，已著录。訏为黄宗羲门人，又与查慎行同里友善，故文格诗格俱有所受，然所作终亚於二人。是集为訏所自编，凡四十岁以前所作悉删去之，断自己巳，迄戊子为正编；又自己丑，迄壬子为续编，则其晚所增刻也。其曰“时用集”者，訏《自序》谓家塾署联用东坡语：“《春秋》古史乃家法，诗笔《离骚》亦时用。”故手订正续集，遂以时用标题云。

##### 《善卷堂四六》十卷（浙江巡抚采进本）

> 	国朝陆繁弨撰。吴自高注。繁弨字拒石，钱塘人；自高字若山，桐城人，官翰林院待诏。是集皆骈体之文，昆山徐炯为刻板，陈廷会《序》之，而章藻功为之《跋》。藻功，繁弨之门人，即作《思绮堂四六》者也。本止四卷，雍正甲寅，自高为之注，始分十卷。王晫《今世说》载，繁弨自许俪语为“海内少双”。盖是时陈维崧、吴绮皆已下世矣。

### 一百八十四 集部三十七

#### 别集类存目十一△《湖海集》十三卷（山东巡抚采进本）

> 	国朝孔尚任撰。尚任有《节序同风录》，已著录。尚任官国子监博士时，随侍郎孙在丰在淮扬疏浚海口，因辑其入淮以后诗文，自编此集，故以湖海为名。

##### 《幸跌草》三卷（浙江巡抚采进本）

> 	国朝黄百家撰。百家有《体独私抄》，已著录。是集凡杂文二十篇，其《序〈卢氏春秋三传纂凡〉》，谓《春秋》之本旨皆显以示人，无暗藏机括，使人如猜谜射覆者，深得圣人作《春秋》之意。其《王刘异同序》，亦深见两家之阃奥，大致颇肖其父，但苍老不及耳。书首题曰《学箕五稿》，则卷帙尚多，此其稿中之一种耳。

##### 《眺秋楼诗》八卷（浙江巡抚采进本）

> 	国朝高岑撰。岑字岘亭，商邱人，官丰城县知县。其诗每卷各为集名，终之以《和月泉吟社》、《田园杂兴》六十首。岑为吏部尚书宋荦外孙，故其诗法亦本於荦，与宋至《纬萧草堂集》体格相近，所谓酷似其舅者也。

##### 《赤嵌集》四卷（两淮马裕家藏本）

> 	国朝孙元衡撰。元衡字湘南，桐城人，康熙中官至东昌府知府。是集，皆其为台湾同知时所作，以地有“赤嵌城”，故以为名。多纪海外风土物产，颇逞才气；而未能尽轨於诗律，王士祯为之点定，谓其追踪建安，蹑迹长公。似乎太过也。

##### 《四香楼集》四卷（江苏巡抚采进本）

> 	国朝范缵撰。缵字武公，娄县人。其诗源出晚唐，而参以南宋，如“蜂憎绿蚁晴偷蜜，燕觅青虫昼哺雏。一潭水聚三更月，四野山围小阁灯。三秋树老蝉声尽，八月江寒雁影迟。蝉声送过秋多少，鹤梦凭他夜短长”之类。皆绰有思致，而格调未高。陈元龙《序》称，其长堪舆学，盖尝馆於元龙家，相传《格致镜原》即其所纂，亦博洽之士也。

##### 《酿川集》十三卷（浙江巡抚采进本）

> 	国朝许尚质撰。尚质字又文，山阴人。是集赋一卷，杂文二卷，诗五卷，词五卷，宋祖煜《序》谓，尚质少而业诗，亦喜饮，指邑中所谓“沈酿川”者自号，因以名集。其文颇有法度，词亦修整，惟歌诗稍嫌放纵，或不入律云。

##### 《南园诗钞》十卷（江苏巡抚采进本）

> 	国朝尤世求撰。世求字念修，长洲人，官南充县知县。是集分《金台草》一卷，《冰壶草》二卷，《湛华草》一卷，《怀新草》二卷，《沁雪草》二卷，《逢辰草》一卷，《都历草》一卷。世求为侗之孙，故诗格亦与《西堂杂俎》相近。

##### 《舟车初集》二十卷（浙江巡抚采进本）

> 	国朝陶季撰。季原名澂，字季深，后以一字为字，又以字行，宝应人。王士祯《渔洋诗话》记其与莱阳董樵同以一字为字，因而赋诗定交者是也。其平生足迹半天下，诗多於舟车得之，因名《舟车集》。其诗多才锋踔厉，风发泉涌，不为边幅所窘；然有警句，亦有率句；有健句，亦有弱句。盖跌宕有馀，而陶炼未至者也。

##### 《燕堂诗钞》八卷（户部尚书王际华家藏本）

> 	国朝朱径撰。径字恭亭，宝应人，乔莱之婿也。是集为径所自编，自康熙丙寅至己卯凡十四年之诗，缘情绮靡，颇有格韵，特少作居多，尚未能尽谢铅华耳。

##### 《钝斋文钞》七卷（江西巡抚采进本）

> 	国朝杨兆嶦撰。兆嶦字又平，瑞金人。是集前有《自序》，谓著文三百馀首，汰其三之二授诸梓，则兆嶦所自定也。又有张尚瑗《序》，称其文似归有光。使汰其冗句俗字，固亦近之矣。

##### 《集古梅花诗》（无卷数，浙江巡抚采进本）

> 	国朝张吴曼撰。吴曼字也倩，上海人。居吴淞江上，其地多梅，因为集句赋咏，凡《和中峰禅师韵》者一百首，《和陈涉江韵》者三十首，自和者十首；又一百首，则吴曼以同里沈球本有是体，为继作而合刻之者；又一百首，则吴曼六十生日，其仲兄文卿取“十月先开岭上梅”句，集古为寿，吴曼因续为之者。末附《集唐梅歌》一首，乃七十六岁所作，殆终身咏此一花也。

##### 《根味斋诗集》二十卷（编修徐天柱家藏本）

> 	国朝徐志莘撰。志莘字任可，一字商农，德清人。工部尚书元正子，以父荫，官顺天府通判。是编凡《趋庭集》二卷，《壮图集》三卷，《小草集》三卷，《弃担集》七卷，《起乾集》二卷，《老傅集》三卷。诗多取法苏、陆，不事雕饰。盖其家学然也。

##### 《笏峙楼集》五卷（江苏周厚堉家藏本）

> 	国朝张祖年撰。祖年有《道驿集》，已著录。是书《释疑孟》一卷，以司马光有《疑孟》一书，而祖年逐条为之辨；《废言》四卷，则其所自著也。中多游戏之词，与《道驿集》之正色讲学者又殊。

##### 《观树堂诗集》十四卷（浙江巡抚采进本）

> 	国朝朱樟撰。樟字鹿田，钱塘人，由举人官至泽州府知府。其诗为《叱驭集》一卷，入蜀时作也；《问绢集》一卷，《白舫集》二卷，《古厅集》四卷，皆令江油时作也；《冬秀亭集》四卷，官泽州时作也；《剡曲集》一卷，则天台纪游诗也；《一半勾留集》一卷，则忧归居杭诗也。

##### 《恕谷后集》十卷、《续刻》三卷（直隶总督采进本）

> 	国朝李塨撰。塨有《周易传注》，已著录。是集所作古文也，前有其门人阎镐《序》，称恕谷者，自名其里也。后集者，自康熙癸未以前俱置之，而惟存其后焉者也。集首第一篇为《送黄宗夏序》，后有题曰：此王昆绳改本也。恕谷初学八大家，昆绳言当宗秦、汉，章法订此。恕谷后谓唐、宋，不如秦、汉；秦、汉不如“六经”，於文法一宗圣经，题曰《后集》云云。昆绳者，大兴王源字也，尝撰《文章练要》，分六宗百家，谈古文之法，后与塨同师颜元，塨遂从学古文，尽弃其少作。后集之名，盖别其前之所弃也。今观其文，根柢仍出八家，但开合断续，不主故常，异乎明以来学欧、曾者，惟以纡馀曼衍为长耳。

> 	遽曰秦、汉，曰“六经”，溢其量矣。塨天分本高，其学自成一家，以经世致用为主，亦具有根柢；然负气求胜，其文或失之粗豪，少古人淳穆之气；其持论又自命太高，自信太果，几於唐、宋、元、明诸儒，无一人能当其意，亦未免伤於褊激。盖前明自万历以后，心学盛行，儒、禅淆杂，其曲谨者，又阔於事情，沿及国初，犹存商俗，故颜元及塨独力以务实相争，存其说以补诸儒之枵腹高谈，未为无益。然不可独以立训，尽废诸家，譬诸礞石、大黄，当其对证，实有解结涤滞之功；若专服久服，则又生他疾耳。

##### 《东山草堂文集》二十卷、《诗集》八卷、《续集》一卷（户部尚书王际华家藏本）

> 	国朝邱嘉穗撰。嘉穗有《考定石经大学经传解》，已著录。其文颇条畅，诗则浅弱。集后旧附《陶诗笺注》五卷，《迩言》六卷，又《考定石经大学经传解》一卷，今各分著於录，俾从其类。

##### 《在陆草堂集》六卷（两淮马裕家藏本）

> 	国朝储欣撰。欣有《春秋指掌》，已著录。欣以制艺名於时，而古文亦谨洁明畅，有唐、宋家法，大致於苏轼为近。所作《蜀山东坡书院记》，宗旨可概见也；其中如《周公太公论》、《挞伯禽辨》、《挟天子辨》，皆少近迂；《与龄辨》，则先儒久言之，亦不免为屋下之屋；其正统辨不取帝蜀之说，亦不免失之好辨也。

##### 《息庐诗》一卷（江苏周厚堉家藏本）

> 	国朝陶尔穟撰。尔穟字颖儒，华亭人。是集前有曹溶《序》，称其入巧极，天工错。颜光敏《序》，称其七古似青莲、长吉；近体不专一家，而各尽其妙。

> 	今观所作，大抵以才思擅长，品格故未能超诣，《雪美人》七律二首，世所艳称，实则小巧也。

##### 《陈恪勤集》三十九卷（浙江巡抚采进本）

> 	国朝陈鹏年撰。鹏年字北溟，号沧洲，湘潭人。康熙辛未进士，官至兵部侍郎，河道总督，谥恪勤。是集凡分十编：曰《耦耕集》者，以舍北“耦耕堂”而名也；《水东集》者，以其先人陇墓所在也；《蒿庐集》者，忧居前后所作也；《浮石集》、《朐山集》、《淮海集》者，皆宦游地也；《于山集》、《香山集》、《武夷集》者，皆往来游息处也；末附《喝月词》五卷，则诗馀也。

##### 《道荣堂文集》六卷（两江总督采进本）

> 	国朝陈鹏年撰。此本为鹏年所自编，刻於《恪勤集》之前，其生平以清操受主知，诗文非所注意。集中亦皆应酬之作，更不见所长。

##### 《固哉叟诗钞》八卷（浙江巡抚采进本）

> 	国朝高孝本撰。孝本字大立，号青华，嘉兴人。康熙辛未进士，官绩溪县知县。孝本虽年届四十始为诗，然罢官后放浪山水以老，故其诗洒落有清气，但深厚不足耳。是编分十七集：曰《趋庭集》，曰《江汉集》，曰《径山集》，曰《琴溪集》，曰《岭南集》，曰《秦游集》，曰《大鄣集》，曰《葛园集》，曰《晋游集》，曰《津门集》，曰《南州集》，曰《幔亭集》，曰《海岱集》，曰《黄梅集》，曰《台雁集》。皆孝本七十八岁所自编，为雍正丙午以前诗；至丁未，又编其病中所作为《维摩集》，附十七集后，故《自序》但列十七集云。

##### 《葛庄诗钞》十三卷（内府藏本）

> 	国朝刘廷玑撰。廷玑有《在园杂志》，已著录。其诗以陆游为宗，《在园杂志》尝自记其“童去自埋生后火，饭来还掩读残书”一联，或以为剿袭陆游“呼童不至自生火，待饭未来还读书”句。自辨其用意不同。是固诚然。然夺胎换骨，要不能谓不出於游也。又自记有人评其诗曰：此亦出入於香山、剑南之间而未纯者，自以为允。可谓自知矣。

##### 《葛庄编年诗》（无卷数，江西巡抚采进本）

> 	国朝刘廷玑撰。《葛庄诗钞》，止於官九江道时。是编又其官淮徐道时所作，分年排次，起康熙丁巳，止於壬辰，后复有《补遗》一卷。

##### 《咸斋文钞》七卷（浙江巡抚采进本）

> 	国朝查旭撰。旭字咸斋，海宁人，康熙癸酉副榜贡生。是集，凡书一卷，序二卷，祭文一卷，论一卷，传一卷，杂著一卷。旭有孝行，尝於兵乱中崎岖万里，寻父遗柩，士论称之。其文源出南宋，颇清雅有法度，使假之年，尚可追古作者。

> 	前有益都赵执信《序》，作於旭在之日；又有杨中讷《序》，则旭没后所作也。

##### 《冰斋文集》四卷（浙江巡抚采进本）

> 	国朝怀应聘撰。应聘字莘皋，秀水人。是编，刊於康熙癸酉，盖所自编，皆散体古文，而时文选本之《序》，最多。

##### 《清端集》八卷（江西巡抚采进本）

> 	国朝陈瑸撰。瑸字文焕，一字眉川，海康人。康熙甲戌进士，官至福建巡抚，谥清端。是集，凡文七卷，诗一卷，皆非当行，然瑸居官以廉介称，其节概足以自传，亦不必以文章传也。

##### 《梦月岩诗集》二十卷（浙江巡抚采进本）

> 	国朝吕履恒撰。履恒字元素，号坦菴，河南新安人。康熙甲戌进士，官至户部侍郎。此集，乃雍正乙巳其侄缵曾等校刊，诗以体分，末附诗馀二十四首。前有凡例，称其诗或经岁一改，或一月数改，如《洛阳秋思》、《河上寓目诗》之颔联，嫌其调近七子，辄加窜易。《金陵杂感》之结句，嫌其涉於怒骂，亦复易之。又称《盛朝诗选》载其《秦中怀古诗》、《洛阳秋思诗》、《怀公毅诗》字句皆有所窜乱，今悉从原本云云。或刊版时有所点定欤。

##### 《冶古堂文集》五卷（浙江巡抚采进本）

> 	国朝吕履恒撰。是集为履恒殁后，淳安方楘如及其门人石屏张汉所选定。凡一百九十二篇，每篇各有评语，如制义之式。

##### 《雪鸿堂文集》四卷（山东巡抚采进本）

> 	国朝李锺璧撰。锺璧号鹿岚，通江人。检讨蕃之子也。康熙丙子举人，官平南县知县。考古来集部之名，往往相复，然无一家之中，共一集名者，惟吕本中、吕祖谦俱称《东莱集》。然祖谦集加“太史”字以别之。（见《文献通考》。）

> 	又洪岩虎及其子希文皆名《轩渠集》，然希文集加“续”字以别之，非竟相同。

> 	锺璧之父蕃有《雪鸿堂集》，已著录；而锺璧此集仍以《雪鸿堂》为名，父子竟无所别，亦未有之创例也。其诗皆信笔挥洒，於声律多未能谐，叠韵诗九十一首，尤多累句。《自序》谓，随手涂抹，长短得失，在所不计，谅矣！其文亦惟意所如，如《与陈敷相书》，引原宪“贫也，非病”之语，至以圣贤为戏，更轶乎规矩之外矣。

##### 《克念堂文钞》二卷（江苏巡抚采进本）

> 	国朝雷铎撰。铎字伯觉，蒲城人，康熙丙子举人。《陕西通志》称，其事继母孝，负米他郡以养，遇水几溺。尝终日不食，不致母缺於供。家虽贫，养从兄弟及寡姊妹不少懈。朔望聚族人习礼讲法，以相劝勉。盖亦笃行之士，其文章则以人存之耳。

##### 《残本赋清草堂诗钞》六卷（江苏巡抚采进本）

> 	国朝张棠撰。棠字吟樵，华亭人。康熙丙子举人，官至桂林府知府，告归后加衔为太仆寺少卿。是编原分五集：曰《白云吟》，曰《一肩吟》，曰《独宜吟》，曰《江上吟》，最后所作曰《雪篷吟》。今存者惟《江上吟》及《雪篷吟》，馀俱散佚，其诗欲以风调胜，而骨幹未遒。

##### 《山舟堂集》十二卷（江苏巡抚采进本）

> 	国朝周士彬撰。士彬字介文，娄县人，康熙丙子副榜贡生。世居干山，其山舟堂额，犹赵孟頫手书也。此集凡古今体诗一千馀首，乃其子忠炘等所刊。其论诗以真朴为主，尤喜读宋儒语录，故所作如“存心养性须常静，莫负吾家太极翁”之类，皆白沙、定山派也。

##### 《湛园未定稿》六卷（浙江巡抚采进本）

> 	国朝姜宸英撰。宸英有《江防总论》，已著录。此本为其未入书局以前所自定，不及大兴黄氏本之完备，以别行已久，姑附存其目。

##### 《真意堂文稿》一卷（浙江巡抚采进本）

> 	国朝姜宸英撰。此本前有秦松龄《序》，言宸英奉纂修之命，治装北上，裒为此集，盖其中年所作，初出问世之本也。

##### 《菀青集》（无卷数，浙江巡抚采进本）

> 	国朝陈至言撰。至言字山堂，一字青厓，萧山人。康熙丁丑进士，官翰林院编修。早年与同郡张远齐名，毛奇龄称其能守古人三义、八法之意而不变。今观所作，以藻缛为主，音繁节壮，颇似《西河集》中语，宜奇龄之喜其类己也。

##### 《华鄂堂集》二卷（江苏周厚堉家藏本）

> 	国朝周彝撰。彝字策铭，娄县人。康熙丁丑进士，官翰林院编修。其诗喜作长篇，如《送张长史》、《君山玩雪》、《游江心寺》诸作，皆洒洒千言，才锋横溢；然律以和平之义，往往有乖。后附《研山十咏》，别为一卷，盖刊成之后，又续入者也。

##### 《朴学斋诗集》十卷（福建巡抚采进本）

> 	国朝林佶撰。佶有《甘泉宫瓦记》，已著录。佶工於楷法，文师汪琬，诗师陈廷敬、王士祯。琬之《尧峰文钞》，廷敬之《午亭文编》，士祯之《精华录》，皆其手书付雕。廷敬、士祯之集，皆刻於名位烜耀之时；而琬集则缮写於身后，故世以是称之。兹集古体诗三卷，今体诗七卷，渊源有自，故体格犹为近古。特才分差弱，出手微易耳。

##### 《柳塘诗集》十二卷（浙江巡抚采进本）

> 	国朝吴祖修撰。祖修字慎思，吴江人。是集乃康熙己卯其子大庚所编。后有大庚《跋》，称祖修在时，曾版行五七言古诗，已而悔之，谓诗当以编年为次，不当分体。今所编诗十二卷，其半犹出祖修手定也。祖修诗颇雅驯，尝作《读王子渊传诗》，有“非无圣主贤臣颂，只教宫人记洞箫”之句。后见《升菴集》中有之，喜其闇合，因作诗志之。然此二语，太涉论宗，本非上乘，且慎诗亦即李商隐《贾生诗》：“可怜夜半虚前席，不问苍生问鬼神”之意，亦非新义也。

##### 《畏垒山人诗集》四卷（浙江巡抚采进本）

> 	国朝徐昂发撰。昂发有《畏垒笔记》，已著录。是集，诸体杂编，其五言古体大抵刻峭清新，一往骏利，有透空碎远之音；而下手太快，亦颇乏渟蓄深厚，则思锐而才狭之故也。

##### 《澄怀园全集》三十七卷（通政司使张若渟家刊本）

> 	国朝张廷玉撰。廷玉字衡臣，号砚斋，桐城人。康熙庚辰进士，官至保和殿大学士，谥文和。是集为廷玉所自编，凡《文存》十五卷，皆乾隆戊辰以前作；《诗选》十二卷，皆雍正乙卯以前作；《载赓集》六卷，皆乾隆丙辰以后作；《澄怀园语》四卷，则所作笔记也。

##### 《秋江诗集》六卷（福建巡抚采进本）

> 	国朝黄任撰。任字莘田，永福人。康熙壬午举人，官至四会县知县。杭世骏《榕城诗话》，称其工书法，好宾客，诙谐谈笑，一座尽倾。罢官归里，压装惟“端溪石”数枚，诗束两牛腰而已。其诗源出温、李，往往刻露清新，别深怀抱，如《杨花绝句》云：“到底不知离别苦，后身还去作浮萍。”《春日杂思》云：“夕阳大是无情物，又送墙东一日春。”所为缘情绮靡，殆於近之。而低徊宛转，亦或阑入小词，大致古体不如今体，大篇又不如小诗，故《榕城诗话》独称其七绝，盖才分各有所长云。

##### 《秋叶轩诗》四卷（江苏巡抚采进本）

> 	国朝张琳撰。琳字佩嘉，一字玉田，钱塘人。是集，乃康熙丙戌其友赵炎所选定。集中近体多於古体，而七言律诗一种，又多於诸体；大抵圆熟流利，篇篇如一，盖其瓣香惟在《剑南》一集耳。

##### 《黑蝶斋诗钞》四卷（浙江巡抚采进本）

> 	国朝沈岸登撰。岸登字覃九，号“惰耕邨叟”，平湖人。是集，乃康熙壬午岸登殁后，其从子黼熊所编，共诗四百四十馀首。其诗瘦削无俗韵，而边幅微狭，亦缘於是。

##### 《楼邨集》二十五卷（安徽巡抚采进本）

> 	国朝王式丹撰。式丹字方若，宝应人。康熙癸未进士第一，官翰林院修撰。

> 	是集乃雍正甲辰其子懋讷所刻，分年编次。凡《龙竿集》五卷，《睪苏集》七卷，《补过斋集》二卷，《忍冬斋集》七卷，《鸿柯集》一卷，《梅花书屋集》三卷。

> 	起壬申迄丙申，每年一卷。惟《龙竿集》之第五卷，为其壬申以前诗，不以冠集而以殿集，以少作故也。

##### 《古剑书屋文钞》十卷（江苏巡抚采进本）

> 	国朝吴廷桢撰。廷桢字山抡，长洲人。康熙癸未进士，官至左春坊左谕德。

> 	是编，凡诗八卷，末附补遗及诗馀，又杂文二卷，乾隆丙子其孙士端刊於贵州。

> 	其名曰，“古剑书屋”者，圣祖仁皇帝南巡，廷桢以举人召试，御书《古剑篇》以赐，因以为名，志荣遇也。

##### 《纬萧草堂诗》六卷（浙江巡抚采进本）

> 	国朝宋至撰。至字山言，商邱人。吏部尚书荦之子，康熙癸未进士，官翰林院编修。初刻有《纬萧堂诗》一卷，附荦集后。此其全集也，至承其家学，兼得新城王士祯之传，故其诗派亦介出於父、师之间，但才与学均未及耳。集中《孔雀联句》，父子同为之，盖用苏轼与子过联句例也。

##### 《绩学堂文钞》六卷、《诗钞》四卷（两江总督采进本）

> 	国朝梅文鼎撰。文鼎有《历算全书》，已著录。其以“绩学”名堂者，初大学士李光地尝荐文鼎於朝，康熙乙酉恭逢圣祖仁皇帝南巡，文鼎迎銮道左，蒙召对，御书“绩学参微”四字赐之，因以名堂，并以名集也。然文鼎测验推算诸法，皆足以自传於后，诗文特其馀事，非所擅长。盖算术虽一艺，而非以毕生之精力专思研究，则莫造其微，虽超特绝世之姿，其势不能以旁及。张衡深通历算，妙契阴阳，至能作候风地动仪；而文章博丽，又能凌轹崔、蔡之间，千古一人而已，自洛下闳、鲜于妄人以下，淳风、一行，亦未能以词采著也。斯亦物不两大之理矣。

##### 《滋兰堂诗集》十卷（浙江巡抚采进本）

> 	国朝沈元沧撰。元沧有《礼记类编》，已著录。是编，分六集，曰《康瓠集》、《灌畦集》、《今雨集》、《紫贝集》、《劳薪集》、《西征集》。前有其孙廷芳题识，称《康瓠集》，为家居侍亲及为查氏赘婿时作；《灌畦集》，为移居龙山时作；《今雨集》，为入直武英殿时作；《紫贝集》，为官文昌时作；《劳薪集》为罢官后自京赴粤时作；《西征集》为由粤赴京，谪居银州时作。元沧为查昇之婿，久与查慎行游，故其诗格颇近《初白堂集》云。

##### 《澹初诗稿》八卷、附《见山堂诗钞》一卷（编修程晋芳家藏本）

> 	国朝沈翼机撰。翼机字西园，号澹初，海宁人。康熙丙戌进士，官至翰林院侍读学士。诗分十集：曰《谋野集》，曰《新安集》、附《黄山纪游》百咏，皆翼机为诸生时作；曰《瀛洲集》、《丹葵集》，皆馆选后作；曰《蜀使草》，康熙甲午典试四川时作；曰《黔使草》，康熙丁酉至庚子为贵州学政时作；曰《江右使草》，雍正癸卯至丙午为江右学政时作；曰《两山集》，乞假归田后作；曰《觐光集》，乾隆元年翼机复补原官后作；曰《游衍集》，则致仕后作也。附见《山堂诗钞》一卷，为其子廷荐之作，廷荐字澄怀，雍正壬子举人，未仕早卒，仅存诗六十馀首。

##### 《集虚斋学古文》十二卷（浙江巡抚采进本）

> 	国朝方楘如撰。楘如有《离骚经解》，已著录。其制义最有时名，而散体之文，亦颇奥劲有笔力；然喜雕琢新句，襞积古辞，遂流为别派。盖其制义，亦喜以新颖为工，天性然也。

##### 《絸斋诗选》二卷（山东巡抚采进本）

> 	国朝张谦宜撰。谦宜号稚松，胶州人，康熙丙戌进士。是集末有法辉祖《跋》，谓全稿三千馀首，暮年自订，存诗四百馀篇。《自序》凡千言，极述其苦吟之状，然其诗出入於香山、剑南之间，一吟一咏，亦足自娱。起而抗衡古人，则力尚不逮也。

##### 《蓼村集》四卷（编修周永年家藏本）

> 	国朝王苹撰。苹字秋史，历城人，康熙丙戌进士。其诗为王士祯、田雯所称，而文不甚显。乾隆癸巳，桂林胡德琳得其本於历城周氏，为删订付梓。德琳为之《序》，称原本分甲乙二集，自癸亥至庚子三十四年之作，各自编年，惟辛丑以后之文无存。今仍其旧，编为四卷，乙居四之一；惟《书记》、《记传》注干支於本目之下，使后人有所考焉。

##### 《雪鸿堂文集》二卷（山东巡抚采进本）

> 	国朝李锺峨撰。锺峨号芝麓，通江人。康熙丙戌进士，官翰林院检讨。是集乃其督学福建时所编，凡赋颂一卷，诗一卷，多馆课及应酬之作。案：锺峨父蕃有《雪鸿堂集》，其兄锺璧《集》袭用其名；锺峨又袭用其名，殊不可解。如以为家乘之总名，则又各为卷第，例亦难通也。

##### 《王石和文集》（无卷数，山西巡抚采进本）

> 	国朝王珻撰。珻字石和，又字韫辉，孟县人。康熙丙戌进士，官翰林院检讨。是集中，多议论之文，笔意亦颇纵横。其记周遇吉死节事，谓贼兵攻城急，城将陷，贼募献遇吉者。遇吉谓左右曰：“岂惜一死以累众，可献我。”兵民环泣。众遂以绳系公下，有两贼掖之去。公见贼，骂；倒悬演武厅磔之云云。与《明史》本传不合；又以“虸蚄庙”为“田子方庙”，与朱彝尊碑不合；其最异者，如《文昌阁碑记》，谓孔子不得帝君之教，天下将有悖心反道，肆然於日用伦常之际，而不复以天地日月为可忌者，尤不可为训也。

##### 《十峰集》五卷（江苏周厚堉家藏本）

> 	国朝徐基撰。基字宗顼，华亭人，由贡生官训导。是集自诗、赋、文及填词，皆集前后《赤壁赋》中字，错综尽变，极有巧思。若其中《游小赤壁赋》、《春日游小赤壁赋》及《道德篇》诸作，皆洋洋数千言，而伸之缩之，不出四百馀字之外，虽才人狡犭会，不足以语大雅，而专门之技，别开奥窔，亦词苑中之奇作，亘古所未有者也。末卷，仿梁简文《苏蕙兰古鞶鉴图》，及宋庠《寄范仲淹诸回文》，皆有思致。卷首有康熙丙戌陈元龙《序》。《序》集《圣教序》中字，亦如自己出，以弁此集，可云劲敌。然元龙特偶一为之，尚无不可。基则弊一生之精神，成此一集，可谓宋人之楮叶矣。

##### 《蓬庄诗集》六卷（江西巡抚采进本）

> 	国朝沈虹撰。虹字渭梁，长洲人。是集其所自编。以作诗先后为次，起康熙丁亥，迄雍正甲辰，古今体共五百四首，每卷之前皆有小引，纪其岁月及所阅历遭逢。

##### 《雄雉斋选集》六卷（江苏周厚堉家藏本）

> 	国朝顾图河撰。图河字书宣，江都人。康熙己丑进士，官翰林院编修。图河为江左十五子之一，其诗古体多学眉山，近体多学剑南，咏物诸作亦颇新颖。而在同时诸人之中，尚未能笼罩一切也。

##### 《青溪诗偶存》十卷（江苏巡抚采进本）

> 	国朝蒋锡震撰。锡震字岂潜，宜兴人，康熙己丑进士。是集分二十二种，曰《辍耕草》、《北征集》、《渡河集》、《赘疣集》、《北游草》、《楚游草》、《还山草》、《汗漫吟》、《北行草》、《归耕草》、《章江草》、《还山草》、《后北游草》、《涉江草》、《洛游草》、《灌园草》、《游燕草》、《庐中吟》、《后章江草》、《还山吟》、《金台草》、《学制集》。自己巳至壬寅，凡三十四年之作，皆以年编次。

##### 《退谷文集》十五卷、《诗集》七卷（两江总督采进本）

> 	国朝黄越撰。越字际飞，上元人。康熙己丑进士，改庶吉士。所著《四书大全合订》，及选刻制义，如《明文商》、《今文商》、《墨卷商》、《考卷商》之类，皆盛行一时。盖平生精力注於讲章、时文，此集所著诗、古文，乃以馀暇兼治者，其《尚书古今文辨》，惟以蔡传，折服诸家；《三传得失辨》，惟以胡传，断制众论，亦仍举业绳尺也。

##### 《圭美堂集》二十六卷（浙江巡抚采进本）

> 	国朝徐用锡撰。用锡字昼堂，宿迁人。康熙己丑进士，官翰林院编修。是集诗十卷，文十六卷，乃其族子铎及门人周毓仑所校刊。用锡从学於李光地，作文以朴澹为长。生平书法颇工，集中《字学劄记》二卷，皆自道其心得；其他题跋，亦辨论法帖手迹者居多。

##### 《青要集》十二卷（浙江巡抚采进本）

> 	国朝吕谦恒撰。谦恒字天益，河南新安人。康熙己丑进士，官至光禄寺卿。

> 	谦恒尝读书“青要山”，因以名集，其诗纯作宋格，疏爽有馀，而亦颇伤朴直；如《洗象行》之类，皆病於太质。

##### 《吾庐遗书》（无卷数，江西巡抚采进本）

> 	国朝陶成撰。成有《皇极数钞》，已著录。是集为其子其愫所编，皆所作杂文，颇纯正有轨度，而稍狭於波澜；其中《象纬考》一篇，有录无书，意传写佚之或於订定时删去，而误留其目也？

##### 《性影集》八卷（江苏巡抚采进本）

> 	国朝王时宪撰。时宪字若千，号禊亭，太仓人。康熙己丑进士，由宜兴教谕，改翰林院庶吉士。是编凡八集，集各一卷：曰《水边林下稿》，曰《桐溪稿》，曰《无隐林稿》，曰《静寄轩稿》，曰《庄氵娄稿》，曰《荆溪稿》，曰《楚游稿》，曰《粤游稿》。其名“性影”者，盖取邵子“情为性影”之说也。集中近体颇饶风致，拟古诸作则随意抒写，不甚求工。

##### 《改堂文钞》二卷（江苏巡抚采进本）

> 	国朝唐绍祖撰。绍祖字次衣，江都人。康熙己丑进士，由庶吉士改刑部主事，官至湖州府知府，仍入为刑部员外郎，告归卒。绍祖少师姜宸英，登第出安溪李光地之门，故其文苍劲有师法。此集乃晚年手自删定，仅存四十三篇，皆其生平得意之作也。

##### 《石川诗钞》三卷（浙江巡抚采进本）

> 	国朝方觐撰。觐字近雯，江都人，康熙己丑进士，官至西安布政使。是集，乃其少子柱山所编。凡各体诗二百六十馀首，其《题朱彝尊手书诗册》，有“曝书亭下自抄诗，想见苍茫独立时；不是到门亲受业，唐音宋格有谁知。”盖尝从学於彝尊者也。

##### 《师经堂集》十八卷（浙江巡抚采进本）

> 	国朝徐文驹撰。文驹字子文，鄞县人，康熙己丑进士。是集为文驹所自编，凡文十三卷，诗五卷，前有孙勷《序》，称其浚伊、洛之渊源，探韩、欧之骨髓，沈浸醲郁，积有年岁。《自序》亦主於自达其情。今观其集，滔滔而出，足以畅所欲言，然未能固而存之也。

##### 《墨澜亭集》（无卷数，江西巡抚采进本）

> 	国朝帅我撰。我字备皆，号简斋，奉新人，康熙辛卯举人。江西古文，自艾南英倡於前，魏禧等和於后，踵而起者，虽所造深浅不同，而大都循循有旧法。

> 	是集亦其一也，旧刊版於南昌，所载未备，雍正乙卯，其子念祖属徐廷槐，汇取已刻未刻诸稿，裒为此本，凡一百四十篇。

##### 《残本云川阁诗集》九卷（两江总督采进本）

> 	国朝杜诏撰。诏字紫纶，无锡人。康熙乙酉圣祖仁皇帝南巡，迎銮献诗，命供职内廷，壬辰会试榜后，特赐一体殿试，改庶吉士。是编总题《云川阁集》，而仅有古体诗，诗又起於卷三，终於第十二，前无目录，其版又近时新刻，不喻其故，或装辑者佚之耳。

##### 《闾邱诗集》六十卷（两淮马裕家藏本）

> 	国朝顾嗣立撰。嗣立有《温飞卿诗注》，已著录。《江南通志文苑传》称，嗣立博学有才名，尤工诗，所居“秀野草堂”，尝集四方知名士，觞咏无虚日，风流文雅，照映一时；曾撰《元诗选》四集，采摭略备。盖其性之所近，故诗亦往往似之。

##### 《今有堂诗集》六卷、附《茗柯词》一卷（编修程晋芳家藏本）

> 	国朝程梦星撰。梦星字午桥，号香溪，江都人。康熙壬辰进士，官翰林院编修。家有“筿园”，擅水竹之胜，日与宾客吟咏其中，年七十七乃卒。是编分六集：曰《漪南集》、《蠹馀集》、《五贶集》、《山心集》、《琴语集》、《就简集》，末附《茗柯词》。其诗略近剑南一派，而间出入於玉溪生，词亦具南宋之体，但格力差减耳。

##### 《二水楼诗集》十八卷、《文集》十卷（江西巡抚采进本）

> 	国朝李茹旻撰。茹旻字覆如，临川人，康熙癸巳进士，官中书舍人。尝预修《广西通志》、《抚州府志》，所作凡例及诸传序，皆载集中。

##### 《朱圉山人集》十二卷（陕西巡抚采进本）

> 	国朝巩建丰撰。建丰字子文，号渭川，又号介亭，伏羌人。康熙癸巳进士，官至翰林院侍读学士。是集诗文各六卷，又以补遗之文附於诗末。大抵平实简易，无擅胜之处，亦无踳驳之处。

##### 《三华集》四卷（兵部侍郎纪昀家藏本）

> 	国朝梁机撰。机字仙来，泰和人，康熙癸巳进士。是集机所自编，分四子部：一曰《入洛志胜》，多题咏古迹之作；一曰《燕云诗钞》，随侍其父宦游京邸之作，皆王士祯选定；一曰《徵草》，则乾隆元年荐举博学鸿词，召试入都之作；一曰《还草》，则试不入格，归途之作也。

##### 《练溪集》五卷（山东巡抚采进本）

> 	国朝傅米石撰。米石字立元，钜野人，康熙癸巳举人。是集凡文二卷，诗二卷，杂记一卷，前有其门人李包《序》，后有其子尔德所作《家传》，其古文颇谨严有法度。如《琢磨偶记序》，误以“碧云騢”为“白獭髓”，引据或疏。

> 	《管蔡论》，谓周公胜季友，殊为赘衍，《季札论》责以当为“伯夷”、“泰伯”之逃，亦为吹索。然其他率不失醇正。《杂说》持论亦平允，其曰：“读书之人屏伏田里，不敢为畸邪之行，不敢为诡激之论，不敢著非圣之书，谨身力行以为齐民先，是即所以报君父。”可谓有德之言。其误以“钩辀”为蝉之类，特小失耳。惟古诗以文笔为之，犹未乖大雅；近体则皆不入格。甚至以“海若”押入马韵，是“兰若”之“若”也；以“刻镂”读为平声，是“属镂”之“镂”也。吟咏非所擅长，而杂然编录，转为全集之累，是则其后人之过矣。

##### 《约园诗钞》二卷（福建巡抚采进本）

> 	国朝郭雍撰。雍字仲穆、一字书禅，福清人，约园其号也，康熙癸巳举人。

> 	是集各体诗共二百馀首。雍自谓前后所作多属近体，於古体歌行间存一二，《乐府》则有待而未及。今观其诗，惟五言律诗，颇有局度，馀皆平平。诗不沿溯於古，而先求之偶俪之格，终不能探其本也。

##### 《瓦缶集》十二卷（浙江巡抚采进本）

> 	国朝李宗渭撰。宗渭字泰川，嘉兴人，康熙癸巳举人。初於康熙丁亥自编其诗为《瓦缶集》三卷，后又有《永怀集》一卷，附刻以行。宗渭殁后，其婿高衡乃裒其遗诗，编为《乐府》一卷，《古体》九卷，《近体》二卷，仍以“瓦缶”为名，从其初称也。其诗古体多於近体，五言多於七言，时以汉、魏、六朝、唐人为法，而不肯为宋、元之格，故字句率有古意。昔人论林鸿之诗，如唐摹晋帖者，其庶几乎。

##### 《若菴集》五卷（两江总督采进本）

> 	国朝程庭撰。庭字且硕，号若菴，歙县人。是集《文》一卷；次《诗》一卷，次《诗馀》一卷，次《停骖随笔》一卷，康熙癸巳，庭至京祝釐，随日纪行所作，附以诗词；次《春帆纪程》一卷，则自扬州至歙，往返所作，亦有诗词附焉。

##### 《嗜退山房稿》五卷（江西巡抚采进本）

> 	国朝帅仍祖撰。仍祖字宗道，号介亭山人，奉新人。是集，乃仍祖自编其康熙癸巳、甲午二年所作，凡诗二卷，文三卷。

##### 《空明子诗集》十卷、又八卷、《文集》六卷、又二卷、《杂录》一卷、《诗馀》一卷（江苏巡抚采进本）

> 	国朝张荣撰。荣字景桓，华亭人。《自序》谓，生平共得古文杂作六百馀首，诗三万馀首，诗馀一千五百馀首，歌谣三百馀首。康熙甲午检出，尽付祖龙，仅存三十分之一，即是编也，词意多放旷不羁。

##### 《挹青轩诗稿》一卷（江苏巡抚采进本）

> 	国朝华浣芳撰。浣芳，苏州女子。华亭张荣之妾也，年二十三而卒。荣刊其遗诗，自为作《序》。述其九岁时梦见唐太宗召有唐一代诸诗人，教之作诗，其事甚怪。荣好为游戏之文，殆亦寓言耶。

##### 《龙溪草堂集》十卷（山东巡抚采进本）

> 	国朝王世睿撰。世睿字道存，章邱人，康熙乙未进士，官上海县知县。世睿初改庶吉士，及散馆，仍外补，故是集多馆课之作；至第九卷《金陵宦稿》中《八劝八戒》诗，意求通俗，然太质胜於文矣。

##### 《陈玉几诗集》三卷（礼部主事任大椿家藏本）

> 	国朝陈撰撰。撰字楞山，号玉几，鄞县人。以书画游江淮间，穷愁寡合，故其诗多悽断怨咽之音。是编刻於康熙丙申，盖其中年所作，首曰《绣铗集》一卷，次曰《玉几山房吟》一卷，次曰《玉几山房拟古诗》一卷，皆戛戛独造，如其为人。虽未及古，要能离俗，惟拟古诗中，多载胜流评语，仍沿明末山人之习耳。

##### 《云溪文集》五卷（两江总督采进本）

> 	国朝储掌文撰。掌文字曰虞，一字越渔，宜兴人，康熙丁酉举人，官四川纳溪县知县。纳溪旧名云溪，故掌文以“云溪”自号。是集，又名《云溪随笔》。

> 	自储欣以古文词有名，其家父子兄弟多以此相镞厉。掌文为欣之孙，得其指授为多。今世所传欣选《左》、《国》、《史》、《汉》，及《唐宋十家文》，即其甄录以授掌文者也。

##### 《据梧诗集》十五卷（两淮马裕家藏本）

> 	国朝管棆撰。棆有《师宗州志》，已著录。是编凡《吹万集》二卷，《柏轩草》二卷，《修琴阁集》二卷，《鸥驯集》二卷，《天外集》二卷，《圃华集》二卷，《寓檗稿》三卷。邵长蘅《序》称：其诗先学剑南，后学少陵。今观所作，大抵先入者为主也。

##### 《近道斋文集》六卷、《诗集》四卷（吏部主事张慎和家藏本）

> 	国朝陈万策撰。万策字对初，一字谦季，安溪人，徙於晋江。康熙戊戌进士，官至詹事府詹事，缘事降翰林院检讨，终於侍读学士。万策以康熙癸酉举於乡，困公车者二十六年。久从李光地游，多得其指授，然平生诗文，多散佚不收。此本乃乾隆癸亥，其子冕世所辑。其中《西洋算法异同论》，颇能究其所以然。李光地、施琅诸《传》，轶闻旧事，亦多可考云。

##### 《白田草堂存稿》二十四卷（两江总督采进本）

> 	国朝王懋竑撰。懋竑有《白田杂著》，已著录。是集凡文二十卷，诗四卷，末附《行状》一篇。其学长於考证，故全集以杂著为冠，诗文则未能过人。其《与方苞书》，自谓笔力拖沓，不近古人。所谓人之知我，不如我之自知，亦足见其学问之笃实也。

##### 《庄元仲集》一卷（福建巡抚采进本）

> 	国朝庄亨阳撰。亨阳有《算学》，已著录。此集仅文十二篇，乃其官淮徐道时，所上河防条议也。

##### 《绿萝山房文集》二十四卷、《诗集》三十三卷（江苏巡抚采进本）

> 	国朝胡浚撰。浚字希张，号竹岩，会稽人，康熙庚子举人。是编文皆骈体，浚自为之注，前有鲁曾煜《序》，称仿《韩非子》有经有传例。然《韩非子》经传各自为条，其著书句下自注者，始班固《汉书艺文志》；作文句下自注者，始谢灵运《山居赋》。浚盖用灵运例也。

##### 《寒香阁诗集》四卷（山东巡抚采进本）

> 	国朝邓锺岳撰。锺岳有《知非录》，已著录。是集为乾隆乙亥其子汝功、汝敏所编，凡古今体诗一百九十二首。其诗颇温厚和平，无血脉偾张之状，而材地稍弱，尚未能颉颃古人。

##### 《墨麟诗》十二卷（浙江巡抚采进本）

> 	国朝马维翰撰。维翰字墨麟，海盐人，康熙辛丑进士，官至四川川东道。其诗以纵横排奡为长，意之所向，不避险阻；然神锋太俊者居多。

##### 《秋塍文钞》十二卷、《三州诗钞》四卷（浙江巡抚采进本）

> 	国朝鲁曾煜撰。曾煜字启人，秋塍其别号也，会稽人。康熙辛丑进士，改庶吉士，未授职，乞养亲归，教授生徒终於家。是集文一百二十一篇，中多考证之作。其文气颇剽急，盖才性使然，若《续中山狼传》之类，虽规橅毛颖，然不作可也。目列《易本末论》六十四篇，《易纂例》八十篇，而有录无书，盖均未刻。又《广东、祥符二志凡例》，亦有录无书。殆以已见於《两志》欤。其诗以“三州”名集，《自序》曰杭州、汴州、广州也。盖其历主讲席，游踪所及之地云。

##### 《最古园二编》十八卷（江苏周厚堉家藏本）

> 	国朝罗人琮撰。人琮字紫萝，湖南桃源人。康熙辛丑进士，官至监察御史。

> 	是集，人琮所自定。其云二编，以尚有《初刻最古园集》二十四卷也，然其初刻今未之见。此集诗文，则大抵以才气用事，曼衍纵横者也。

##### 《陆堂文集》二十卷、《诗集》十六卷、《续诗集》八卷（浙江巡抚采进本）

> 	国朝陆奎勋撰。奎勋有《陆堂易学》，已著录。是集前有《自序》，谓在长洲汪琬、秀水朱彝尊之间。其文内《序问》、《考辨》诸篇，亦颇博辨。然说经好为异论，颇近毛奇龄，尚不及琬与彝尊也。

##### 《<广吾>堂集》六十一卷（江苏巡抚采进本）

> 	国朝黄之隽撰。之隽有《香屑集》，已著录。是集凡五十卷，又补遗二卷，续集八卷，皆之隽所手编，各有《自序》。末附《冬录》一卷，则所自撰年谱也。

> 	之隽之学，排陆、王，而尊程、朱，多散见所作诗文中，持论甚正。而综览浩博，才华富赡，兴之所至，下笔不能自休，往往溢为狡犭会游戏之文，不免词人之结习。又名誉既盛，赠答遂繁，牵率应酬，不能割爱，榛楛勿翦，所存者不尽精华。譬之古人，殆陆机之患才多矣。

##### 《云在诗钞》九卷（浙江巡抚采进本）

> 	国朝查祥撰。祥字星南，海宁人。康熙辛丑进士，官翰林院编修。祥早岁尝举博学鸿词，晚乃登第，年至八十馀而没。诗集未经刊行，此流传写本也。

##### 《小兰陔集》十二卷（福建巡抚采进本）

> 	国朝谢道承撰。道承字又绍，号古梅，闽县人。康熙辛丑进士，官至内阁学士，兼礼部侍郎。是集诗十卷，文二卷。道承假归养亲，故取南陔《补亡诗》语名集。而集中所载，则应制馆课之作皆在焉，不专家居作也。其中碑帖题跋，亦颇具鉴赏。

##### 《桐村诗》九卷（江西巡抚采进本）

> 	国朝冯咏撰。咏字夔飏，金谿人。康熙辛丑进士，官翰林院编修。是编一卷为一集：一曰《江汉集》、二曰《日下集》、三曰《章江集》、四曰《南海集》、五曰《南海二集》、六曰《公车集》、七曰《玉堂集》、八曰《京口集》、九曰《黔中集》，分年编次，各以作诗之地为名，始於康熙癸巳，迄於雍正己酉，共十七年之诗。前有《自序》，题康熙甲午，盖《江汉集》之《序》，刊版时取冠全诗尔。

##### 《崇德堂集》八卷（直隶总督采进本）

> 	国朝王植撰。植有《四书参注》，已著录。此集植所自编。其学主於敦励名节，而事事有济於物。故集中所载，多居官案牍之文，颇足见其生平，其考论经籍，则好以意推理，断不能一一徵於古也。

##### 《偶存草》（无卷数，直隶总督采进本）

> 	国朝王植撰。是集亦植所自编，植喜讲学，故其诗全沿《击壤集》之派。

##### 《墙东杂著》一卷（浙江巡抚采进本）

> 	国朝王汝骧撰。汝骧字云衢，所刻制义，或自书曰“云劬”，又自书曰“耘渠”，皆以同音假借也，金坛人。由贡生官通江县知县。此编乃所作古文。其以“墙东”为名，盖用后汉王君公事，汝骧掉鞅文坛，事殊牛侩，殆以其王姓，断章取义耶。文凡二十一篇，前六篇皆经说，后十五篇则皆史评也。其《术序记》，谓学记术有序，即“遂”也；辨旧志读术为州之非，考《春秋秦伯》使术来聘，公穀作使遂，则汝骧之说实闇合古义。其《荀彧论》上下二篇，反覆推奖，以为有道之士，则过矣。

##### 《与梅堂遗集》十二卷、《耳书》一卷、《鲊话》一卷（江苏巡抚采进本）

> 	国朝佟世思撰。世思字俨若，正蓝旗汉军，以荫生官思恩县知县。是集凡诗十卷，词一卷，杂文一卷，其弟世集裒而刻之，末附《耳书》一卷，皆记所闻见荒怪之事，分人、物、神、异四部；《鲊话》一卷，则以公事至恩平，而记其风土也。

##### 《金闇斋集》十二卷（江苏巡抚采进本）

> 	国朝金敞撰。敞字廓明，号闇斋，武进人。其学出於“东林”。是书首载《家训纪要》，次《默斋汤先生述略》，次其《学山居会约》，次《自知日录》，次《读史笔记》，次《古今体诗》，次《杂著》，次《可凡编》，次《客窗偶记》，次《师古约言》，次《宗约宗范》。其中《家训纪要》一卷，乃其父所劄记，以训子孙，敞更纂而录之，故冠首云。

##### 《前溪集》十四卷（浙江巡抚采进本）

> 	国朝唐靖撰。靖字闻宣，武康人，康熙中诸生。是集诗八卷，文五卷，二集诗一卷。其诗颇具风骨，间伤率易，其文亦然。五卷论水利、乐律诸条，则科举答策之类耳。“前溪”在武康县治南，源出铜岘山，在六朝为繁会地，所谓“前溪舞者”是也。

##### 《华林庄诗集》四卷（江苏巡抚采进本）

> 	国朝姚孔钅闰撰。孔钅闰字梁贡，号于巢，桐城人，康熙中诸生。其诗七言绝句工於写景，如“垂杨枝上莺捎蝶，撼得飞花破水痕”之类，亦殊有晚唐风味。

> 	所谓香车金犊，陌上留连者也。至“黄云白雪门前路，荞麦田中作菜花”之类，则刻画太甚，无情景交融之致矣。

##### 《瓠尊山人诗集》十七卷（检讨萧芝家藏本）

> 	国朝夏熙臣撰。熙臣字无易，孝感人。七岁补诸生，以岁贡官安陆府教授。

> 	初著有《巢云阁诗》十五卷，后增以新作，重编为此集。其诗才情富赡，故往往叠韵至五六；又《和阮籍咏怀》、《拟李东阳乐府》殆遍，然连篇累幅，瑕瑜不免互见。亦所谓武库之兵，利钝互陈者矣。

##### 《道腴堂诗集》四卷（江西巡抚采进本）

> 	国朝曹煜曾撰。煜曾字麓蒿，上海人，康熙末贡生。是集为其孙锡宝所编《石仓世纂》之第一种也。凡诗一百五十五首，煜曾为云间董俞弟子，故其诗，声律格调颇有师法，然卷中但存近体而无古诗。王延年《序》，称其懒不自惜，散佚颇多，今所传者皆其孙口授，岂训课时惟取声律谐適，易於记诵故耶。

##### 《长啸轩诗集》六卷（江西巡抚采进本）

> 	国朝曹煐曾撰。煐曾字祖望，号春浦，上海人，康熙末贡生，炳曾之弟（原文误刻，应为“兄”）也。是集为《石仓世纂》之第二种。凡诗四卷，后附诗馀一卷，杂著一卷，其生平所注意者，在於诗馀、骈体，其诗亦专学晚唐，以纤丽自喜。

##### 《放言居诗集》六卷（江西巡抚采进本）

> 	国朝曹炳曾撰。炳曾字为章，号巢南，上海人，康熙末诸生。煜曾之从弟也。

> 	是集为《石仓世纂》之第三种。凡诗五卷，后附杂著一卷，并从子一士所撰《墓志铭》。其诗与煜曾《道腴堂集》格律相近，而才地稍逊焉。

##### 《随村遗集》六卷（江西巡抚采进本）

> 	国朝施瑮撰。瑮字随村，宣城人，侍读闰章之孙也。此集为杭世骏所编。

> 	其诗酷学其祖，而风骨稍峭，边幅稍狭，则根柢之深厚不及也。

##### 《有怀堂诗文集》一卷（江西巡抚采进本）

> 	国朝田肇丽撰。肇丽字念始，号苍厓，户部侍郎雯之子，官户部郎中。肇丽负隽才而屡试不第，其入官也以任子，故《述怀诗》有“惭非科名人”句，盖吟咏之间，尝以是耿耿云。

##### 《静便斋集》十卷（浙江巡抚采进本）

> 	国朝王曾祥撰。曾祥字麟徵，仁和人，康熙末诸生。与厉鹗、金农诸人相唱和。是集前五卷为诗，后五卷皆杂文；“静便斋”者，馆於义桥陈氏时所葺，取谢灵运“还得静者便”句名之，《有所为记》见於集中。前有雷鋐所撰《两王生小传》，一谓曾祥、一谓江都王世球也。

##### 《锺水堂诗》三卷（山东巡抚采进本）

> 	国朝颜肇维撰。肇维字次雷，曲阜人，官临海县知县。是集乃其官浙东时所作，诗多学南宋诸家。

##### 《带月草堂诗集》一卷（山东巡抚采进本）

> 	国朝颜怀礼撰。怀礼字约亭，曲阜人，袭世职为“五经博士”。好学，喜为诗，早年夭逝，故骨格未成。此集为其弟怀绎所编，前有康熙后壬寅峄县李克敬《序》，亦称天假以年，俾尽其勤，何遽不如“镂肝斫髓者”之所为也。

##### 《青屿稿存》（无卷数，浙江巡抚采进本）

> 	国朝张安弦撰，安弦字琴父，乌程人。其文以才气胜，而喜事涂泽，诗则音节疏放，亦未能磨礲圭角。

##### 《桐乳斋诗集》十二卷（浙江巡抚采进本）

> 	国朝梁文濂撰。文濂字谿父，钱塘人，大学士诗正父也。是集凡诗九百馀首，而同时唱和诸作亦间附录。杭世骏《序》，称其壮时南浮衡、湘，北抵碣石，践历嵩、华，回旋宋、卫之郊，盖颇耽怀山水者，故记游之诗为最多焉。

##### 《橡村集》四卷（山东巡抚采进本）

> 	国朝朱缃撰。缃字子青，号橡村，历城人，候补主事。尝学诗於王士祯，所作具有法程，而早年夭逝，故骨格未成。是集分四种：曰《风香集》，曰《吴船书屋集》，曰《观稼楼诗》，曰《云根清壑集》。自《吴船书屋》以下，皆士祯之所评定也。

##### 《苍雪山房稿》一卷（山东巡抚采进本）

> 	国朝朱纲撰。纲字子骢，历城人，官至福建巡抚。与兄缃、绛皆学诗於王士祯；是集亦士祯所评定，诗颇清浅，盖少作也。

##### 《吾友于斋诗钞》八卷（浙江巡抚采进本）

> 	国朝张锡爵撰。锡爵字担伯，号中岩，嘉定人，寄居吴江。是集前有雍正乙巳张云章《序》，题曰《原序》，盖为其旧稿而作。又有乾隆辛酉朱稻孙《序》，则刊此本时所作。其诗酷摹王士祯，亦往往得其一体，其斋名“吾友于”者，取杜甫《岳麓寺诗》：“山鸟山花吾友于”语也。

### 一百八十五 集部三十八

#### 别集类存目十二△《蔗尾诗集》十五卷、《文集》二卷（福建巡抚采进本）

> 	国朝郑方坤撰。方坤有《经稗》，已著录。方坤天分既高，记诵尤广，故其诗下笔不休，有凌厉一切之意，尤力攻严羽《沧浪诗话》，诗不关学之非。然於涩字险韵，恒数十叠，虽间见层出，波澜不穷，要亦不免於炫博。此又以学富失之，所谓矫枉者必过直也。其诗凡分十五集，曰《删馀草》，曰《公车草》，曰《木石居草》，曰《公车后草》，曰《木石居后草》，曰《丁年小草》，曰《丛台稿》，曰《春明草》，曰《广川稿》，曰《酒市稿》，曰《一粟斋稿》，曰《瓶花斋稿》，曰《杞菊轩稿》，曰《诗话轩稿》，皆古今体诗；曰《青衫词》，则诗馀附录者也。文集二卷，亦大抵俪体居多，盖其根柢在六朝也。

##### 《树人堂诗》七卷（江西巡抚采进本）

> 	国朝帅念祖撰。念祖字宗德，号兰皋，奉新人。雍正癸卯进士，官至陕西布政使。缘事谪戍军台，殁於塞外。是集前有何焯《序》，称念祖塞上所作，有《多博吟》，今未见。此七卷则念祖官陕西时所自编也。念祖以时文鸣一时，务以幽渺之思，摆脱陈因，其诗亦清刻不俗；但平生精力尽於“八比”，徒以馀力为之，未能自成一队耳。

##### 《涵有堂诗文集》四卷（福建巡抚采进本）

> 	国朝游绍安撰。绍安号心水，福清人。雍正癸卯进士，官至南安府知府。是集诗二卷、文二卷，绍安守南安几二十年，故诗文多南安所作，其文务为奇崛语，诗亦欲以生僻见长。

##### 《南陔堂诗集》十二卷（编修徐天杜家藏本）

> 	国朝徐以升撰。以升字阶五，号恕斋，德清人。雍正癸卯进士，官至广东按察使。是编为其孙天柱、天骥所刊。分年编次，曰《学步集》、《雪泥集》、《湘滩集》、《秋帆集》、《梦华集》、《忽至草》、《黄楼草》、《崛<山围>草》、《南还集》、《黔游草》、《烟江叠嶂集》、《闲闲集》，凡十二种。

##### 《王已山文集》十卷、《别集》四卷（江苏巡抚采进本）

> 	国朝王步青撰。步青有《四书本义汇参》，已著录。金坛王氏以“八比”称於世者凡六人，所谓王氏六子是也。六子之中，汝骧及步青名尤著。汝骧文神思澹远，取径单微；步青则法律严谨，不失尺寸，在近时号为正宗。於古文则馀力及之，非所专门也。其集原名《竹里草堂遗稿》，乃步青殁后，其子士鼇所编，后宁化雷鋐督学江苏时，从士鼇取其稿本，重为删定，凡存九十馀篇，勒为十卷。用步青别号，改题今名。又别集四卷，皆其时文选本之序论，则士鼇裒辑编次，附刊以行。盖步青困诸生者二十馀年，至康熙甲午乃举於乡，往来公车又十年，至雍正癸卯始成进士。旋以病乞归，里居教授，惟以评选时文为事，平生精力，尽在於是，故讲论时文之语，至於积成卷帙，考论文之书，自挚虞《文章流别》后，凡数百家。其专论场屋程式者，则自元倪士毅《作义要诀》始自为一编。

> 	於例当入诗文评类，以其原附本集之末，故仍其旧焉。

##### 《江声草堂诗集》八卷（浙江巡抚采进本）

> 	国朝金志章撰。志章字绘卣，仁和人。雍正癸卯举人，官至口北道。是编分七集：曰：《敝帚》、曰《梅东》、曰《始游》、曰《镜中》、曰《瞻云》、曰《谷云》、曰《渔浦归耕》；其诗五言古体多近苏轼，七言古体多近温庭筠，近体多近陆游、范成大。

##### 《谦斋诗稿》二卷、《补遗》一卷（浙江巡抚采进本）

> 	国朝曹庭枢撰。庭枢字六芗，嘉善人。雍正癸卯副榜贡生，乾隆元年尝荐举博学鸿词，集中载有《午门谢颁月廪恭纪诗》，即其事也。是集亦皆其游京师时所作。

##### 《司业文集》四卷（江苏巡抚采进本）

> 	国朝陈祖范撰。祖范有《经咫》，已著录。其为文不规规於摹古，而学有根柢，畅所欲言，亦自合古人法度。其中如《方孝孺死节论》、《读礼记述》、《史述》、《敛用丧服议》、《陈贞女合葬议》、《王罕皆文稿序》、《汪西京文稿序》、《王次山诗序》、《乐府解》，皆有可观。而如《记昌黎集后》，务为新论。别号“舍文”，忽作俳体；《松筠堂宴集诗序》，杂以俪词，又多收一切应俗之作；盖编录时务盈卷帙，一概登载，未免失於刊除。使简汰精华，十存三四，岂不翘然作者哉？

##### 《司业诗集》四卷（江苏巡抚采进本）

> 	国朝陈祖范撰。前有《自序》，题乾隆壬申。而第四卷乃题自乙丑至甲戌诗，盖又有所续入，如古人“后集”、“别集”例也。其诗直抒胸臆，不烦绳削，於古人中去白居易为近，敖陶孙所谓事事言言皆著实者也。《自序》有曰：诗之作出於无心，则其情真；又必各有所为，则其义实。故一国之事，系一人之本，而匹夫匹妇之歌吟，可以察治忽也。其论洞悉本原，非明以来彫章刻句之流，所能见及。又云：后之诗人，既以诗自命，人亦以诗相属，於是外物为主，而诗役焉，诗为主而心役焉，於是无真性情，真比兴。然而情实弥隐，词采弥工，义理弥消，波澜弥富，而又格律以绳之，派别以严之，时代以区分之，回视诗教之本来，其然乎，其不然乎？其论亦切中流弊。刘勰所谓：古之诗人，为情而造文；今之诗人，为文而造情者。祖范所言，殆庶几焉。然文以载道，理不可移。而宋儒诸语录，言言诚敬，字字性天，卒不能兴韩、柳、欧、苏，争文坛尺寸之地，则文质相宜，亦必有道矣。观祖范之《序》，而其诗所长所短，盖可以想见也。

##### 《王艮斋集》十四卷（江苏巡抚采进本）

> 	国朝王峻撰。峻字次山，常熟人。雍正甲辰进士，官至江西道察院御史。是编凡诗十卷，文四卷。其《吴中先哲诸传》，则修《苏州府志》时所撰，亦并附之集中云。

##### 《锄经馀草》十六卷（侍讲刘亨地家藏本）

> 	国朝王文清撰。文清有《周礼会要》，已著录。此其所作诗集。前有《论诗法十条》，则其平生心得之语，而其门人录以冠集者也。

##### 《明史杂咏》四卷（浙江巡抚采进本）

> 	国朝严遂成撰。遂成字海珊，乌程人。雍正甲辰进士，官云南知州。咏史之作，起於班固，承其流者，唐胡曾、周昙皆用近体，明李东阳则用乐府体。遂成此编，赋明一代之事，古体、近体相间，故名曰《杂咏》。严震直一首，力辨史彬《致身录》之诬，虽子孙之词，实则公论。至于刘三吾一首，谓太祖欲立燕王，为三吾所阻，酿靖难之祸，不为无见。至“周公、成王本一家，事犹贤於王莽篡”句，则谬矣。姚广孝二首，盛推其功，比以萧何、李泌，且有“特地开科长取士，不知漏落几多人”句。王越、王骥、王琼三首，谓三人之交结宦侍，乃借其阴助以济国事，非为身家之计，比之郭子仪之俯仰鱼朝恩，持论皆有意抑扬，故翻定案。李梦阳一首，词多诋斥。并有《附记》曰：北地虽非西涯门人，然如王九思以仿“西涯”体中选。其馀诸子。多有亲承指授者，皆夺於北地之焰，改辕背之，犹之北地背之也。云云。夫文章公器，各自成家，原非为植党报恩之地，况梦阳与东阳本风马牛不相及，而忽坐以背东阳之罪，尤未免深文锻炼，踵明末门户之旧论矣。

##### 《绛跗阁诗稿》十一卷（浙江巡抚采进本）

> 	国朝诸锦撰。锦有《毛诗说》，已著录。是编古今体诗分三十一集，自康熙甲申至乾隆壬午五十九年之作，共一千五百馀篇。

##### 《赐书堂诗选》八卷（编修吴寿昌家藏本）

> 	国朝周长发撰。长发字兰坡，别号石帆，会稽籍，山阴人。雍正甲辰进士，选庶吉士，散馆外补广昌县知县。又改乐清县教谕。乾隆丙辰召试博学鸿词，授检讨，官至侍讲学士，后降补侍讲。长发诗才敏捷，操笔即成，故富赡有馀，而亦微伤於快，平生所作，计逾万首，此集八卷，盖汰存十之一云。

##### 《小山全稿》二十卷（江苏周厚堉家藏本）

> 	国朝王时翔撰。时翔字皋谟，一字抱翼，号小山，镇洋人。雍正戊申，由诸生荐举，授晋江县知县，官至成都府知府。是集凡诗稿八卷，诗馀四卷，文稿八卷。诗稿分初、续、后三稿；诗馀分五集：曰《香涛》、曰《绀寒》、曰《青绡乐府》、曰《初禅绮语》、曰《旗亭梦呓》。

##### 《就正草》一卷（江西巡抚采进本）

> 	国朝徐玺撰。玺号雷谿，进贤人，雍正乙酉拔贡。是编乃其文集，前题云《续刻就正草》，则必先有《初刻》，今未之见。前有吴士玉《序》，而卷中有《祭士玉文》，殆刻在《序》后耶。

##### 《松源集》（无卷数，两江总督采进本）

> 	国朝孙之騄撰。之騄所辑《尚书大传》，已著录。是集凡五种：其题曰《松源纪行》者，初取道富春赴庆元任作也；曰《龙泉舟中杂记》者，岁试至处州作也：曰《经说》者，告诸生五经源流纪也；曰《敦行录》者，与诸生立条约及经传杂训也。曰《杂文》者，其酬应之作也。集刻於雍正己酉、庚戌间，庆元，古松源地，故以为是集之总名焉。

##### 《春及堂诗集》四十三卷（太常寺卿倪承宽家藏本）

> 	国朝倪国琏撰。国琏有《康济录》，已著录。是集，乃乾隆壬辰其子承宽所刊。凡《竹立园集》一卷，《南隐山房小草》一卷，《橘山游草》二卷，《文杏馆集》一卷，《浮湍集》一卷，《枫花草》一卷，《松鳞书屋唱和诗》一卷，《庚子诗草》一卷，《剡东游草》一卷，《庐江游草》二卷，《西江游草》三卷，《南游草》二卷，《湖南吟稿》二卷，《燕云集》一卷，《竹窗集》三卷，《滇行集》八卷，《春闱诗》一卷，《星沙奉使集》二卷，《潞河吟》一卷，《庚申南行集》三卷，《嘉荫书屋集》三卷。皆国琏严自删汰，惟存其得意之作，故每卷多者不过四十馀首，少者或十馀首云。

##### 《四焉斋诗集》六卷、附《梯仙阁馀课》一卷、《拂珠楼偶钞》二卷（江西巡抚采进本）

> 	国朝曹一士撰。一士字谔庭，号济寰，上海人。雍正庚戌进士，官至兵科给事中。是编乃其诗集，《石仓世》纂之第四种也。附载《梯仙阁馀课》，为一士继室陆氏凤池作，刻於康熙壬辰；又《拂珠楼偶钞》，一士之女锡珪所作，刻於雍正甲寅。

##### 《四焉斋文集》八卷（江西巡抚采进本）

> 	国朝曹一士撰。《石仓世纂之》第五种也。与其诗集同刻於乾隆庚午。其论文之旨，谓古人之所以称古者，乃意义之古，非词句之古。有明潜溪、遵岩、荆川、震川，其文词之近时者甚多，不以此损其古意；于麟、元美，字句之古，几於无一不肖，而终与古远。观其持论，可以见其宗旨矣。

##### 《寒香草堂集》四卷（检讨萧芝家藏本）

> 	国朝刘元燮撰。元燮字孟调，湘潭人。雍正庚戌进士，官至山西道御史，缘事降广西布政司经历。所著有《耨学斋稿》、《梅垞吟》，篇什颇多。是编古今体诗仅二百馀首，乃其晚年所自订也。

##### 《金管集》一卷（江苏巡抚采进本）

> 	国朝顾成天撰。成天有《离骚解》，已著录。其所作诗，凡二千馀首，尝以质於蔡嵩，嵩为摘其中有关世教者八十三首，钞为此集，题曰《金管》，用梁元帝事也。

##### 《花语山房诗文小钞》一卷、附《三重赋》一卷、《燕京赋》一卷（江苏巡抚采进本）

> 	国朝顾成天撰。是集乃雍正庚戌、辛亥二年，成天侍直内廷时所作。“花语山房”即苑外直庐名也。凡诗六十八首，文二十三首，以岁月先后杂编，不分体裁。又《三重赋》一卷，成天为诸生时，恭逢圣祖南巡所献，《燕京赋》一卷并自注，则雍正癸卯，成天赴京会试时作也。

##### 《桑弢甫集》八十四卷（浙江巡抚采进本）

> 	国朝桑调元撰。调元有《论语说》，已著录。是集，诗十四卷，续集二十卷，五岳诗二十卷，文三十卷。调元才锋踔厉，学问亦足以副之，故诗文纵横排奡，摆落蹊径，毅然自为一家。而恃其才学，不主故常，豪而失之怒张，博而失之蔓衍者，亦时有之。所作《镇海楼诗》至七言长律二百韵，古人无是格也，其所以长，即其所以短乎。

##### 《柯椽集》一卷（侍讲刘亨地家藏本）

> 	国朝周宣猷撰。宣猷字辰远，长沙人。雍正癸丑进士，官至浙江盐运通判。

> 	是集，凡杂文五十七篇，骈体及赋亦参错其间，前后亦无序跋，似乎未定之稿，其后人录之成帙也。末附陈兆仑所作《传》一篇，载宣猷所著尚有《史断》、《史记难字》、《南北史襭》、《眠云集》、《禾中杂韵》、《卷葹小草》诸编；集中又有《风铃馀韵自序》一篇，亦所作诗集，今惟《卷葹小草》及此集存，馀皆未见。

##### 《雪舫诗钞》八卷（侍讲刘亨地家藏本）

> 	国朝周宣猷撰。其诗自乾隆辛未迄丁丑，分年编次，前七卷名《卷葹小草》；后一卷则《南巡纪盛》、《皇太后万寿诗》各三十首。

##### 《柳渔诗钞》十二卷（浙江巡抚采进本）

> 	国朝张湄撰。湄字鹭洲，钱塘人。雍正癸丑进士，官至给事中。是编分《于野》、《鸡木》、《砖景》、《滇行》、《痴床海槎》、《岵怀》、《皖游》、《鹢风》、《罍耻》十集。湄与金志章、厉鹗等以诗相镞厉，故集中与诸人唱和为多。

##### 《秋水斋诗集》十五卷（浙江巡抚采进本）

> 	国朝张映斗撰。映斗字雪子，乌程人。雍正癸丑进士，官翰林院编修。是编凡十四集，首曰《或可存集》，次《江上集》，次《钓矶集》，次《云林集》，次《范湖集》，次《日下集》，次《水签集》，次《新馆集》，次《内舍集》，次《新馆后集》，次《旧雨集》，次《清秘集》，次《瀛台集》，次《使星集》。

> 	皆其子守约、守愚所编；前有汤右曾《序》，作於康熙乙未，盖其早年即为右曾所赏识也。

##### 《宁远堂诗集》一卷（侍讲刘亨地家藏本）

> 	国朝朱成点撰。成点字司衡，宁乡人。此集其所自编。《自序》有云：“迁徙流离，至庚子疾中，闭门却轨，始多作诗以自遣。”而集中又有《己酉下第诗》，盖老於诸生者也。

##### 《松桂读书堂集》八卷（江苏周厚堉家藏本）

> 	国朝姚培谦撰。培谦字平山，华亭人。喜刻“巾箱小本”，亦好事之士。所著有《春帆集》，刻於康熙庚子；《自知集》刻於雍正甲辰；《乐府及览古诗》，刻於乾隆己未。此本乃乾隆庚申裒合诸编，删为一集，培谦自为之《序》，其诸集《序》亦仍列之於卷端。

##### 《舒晓斋存稿》三卷（山东巡抚采进本）

> 	国朝黄溶撰。溶字涪远，郓城人，雍正中贡生。是集凡诗二卷，词、赋共一卷。皆未合古人尺度，盖乡曲无师之学也。

##### 《桐阴书屋集》二卷（山东巡抚采进本）

> 	国朝朱崇勋撰。崇勋字彝存，号怡园，历城人。其诗沿新城末派，清脱有馀而深厚不足。

##### 《湖上草堂诗》一卷（山东巡抚采进本）

> 	国朝朱崇道撰。崇道字带存，崇勋弟也。其诗如“寒烟依树澹，馀雪傍山明；樵声通涧底，人影上芦花。”颇有思致，然寥寥数篇，不成卷帙。

##### 《蚕桑乐府》一卷（江西巡抚采进本）

> 	国朝沈炳震撰。炳震有《九经辨字渎蒙》，已著录。此乃其《增默斋诗集》之一种，自《护种》至《赛神》凡二十首，皆七言长句，盖欲以当蚕毕报赛之曲也。

##### 《无悔斋集》十五卷（浙江巡抚采进本）

> 	国朝周京撰。京字西穆，一字少穆，钱塘人，雍正中诸生。是集为同里厉鹗所定。分年编次，附录全祖望所撰《墓志铭》，及同人《扫墓诗》。鹗《序》以高岑豪健比之。今观其诗，源出剑南，在一时诗社中，酒旗茗碗，拈韵分题，亦足倾倒流辈；若方驾古人，则又当别论矣。

##### 《实懒斋诗集》四卷（浙江巡抚采进本）

> 	国朝张时泰撰。时泰字平山，号六可，嘉兴人，官桐城县知县。是集前有时泰自作《实懒先生传》，颇以旷达闲適自许。传末系以诗曰：“懒送穷愁懒顾身，懒趋权贵懒干人；懒寻枯句每经日，懒作报书恒几旬。幽赏懒殊辜景物，远游懒已绝风尘；懒眠懒起情如醉，十懒先生懒是真。”其诗格大抵似此也。

##### 《亦庐诗集》二十八卷（江西巡抚采进本）

> 	国朝汤斯祚撰。斯祚字衎之，号亦庐，南丰人，雍正中以岁贡生官江西新昌县训导。是集以编年为次。其居家则有《超遥书堂草》、《茗柯山房草》；游楚则为《匡庐山草》，《沔阳草》；泊归而复出，则有《茗柯山房后草》，《崇真禅院草》，《沅湘草》；充贡以后，则有《北征》、《燕山》、《南辕》诸草；为学官以后，则为《宜丰草》、《俸满草》、《回任草》、《宜丰后草》。其诗笔力颇爽健，惟功候未深耳。

##### 《芝坛集》二卷（山东巡抚采进本）

> 	国朝张鹏翼撰。鹏翼有《芝坛史案》，已著录。其诗文皆以讲学为宗，体格多近於语录。

##### 《江湖闲吟》八卷（福建巡抚采进本）

> 	国朝王道撰。道字直夫，漳浦人，官金山县知县。卷首有黄之隽《序》，称所著有《鹿皋文集》，有《京华稿》，今未见。此集题曰《江湖闲吟》，乃其罢官后，寓居朱泾所作。其版心则题曰《鹿皋诗集》，盖其集总名“鹿皋”，以诗文分集；而诗集之中此为一种也。据所自述，初学李梦阳，后乃变以王维、陆游，然先入者为主矣。

##### 《慎独轩文集》八卷（浙江巡抚采进本）

> 	国朝刘青霞撰。青霞字啸林，襄城人，雍正中诸生。是集皆散体杂文，前有王心敬所作《小传》，称其酷爱司马迁、班固书，未尝释手。今集中有《小传》二卷，《史论》一卷，盖亦留心史学者也。

##### 《孱守斋遗稿》四卷（江西巡抚采进本）

> 	国朝姚世钰撰。世钰字玉裁，号薏田，归安人。平生学问，以何焯为宗，故全祖望为其《墓铭》曰：“薏田之学，私淑义门，义门之徒，莫之或先。人亦有言，墨守太坚，薏田不信，御侮兀然。每逢异帜，互有争端，焦唇敝舌，各尊所闻。”纪其实也。祖望《志》又称：“马曰璐、马曰琯、张四科，收拾其遗文开雕。”又称所著为《莲花庄集》八卷。此本书名卷数，皆与《志》不合。末有张四教《跋》，称勒为诗文各二卷，则又无所阙佚，不知何故也。

##### 《蕴亭诗稿》二卷（江苏巡抚采进本）

> 	国朝金綎撰。綎字连城，先世居广东，綎移居於江南，遂为吴县人。

> 	是集为其子祖静所编。前有钱维城《序》，称其诗派出自岭南。少年至京师，《秋日游灵佑寺》，有“高云不碍静，晴日自知寒”，为新城王士祯所赏。又附载旧评数条，其一条云：才不富，却有气，如裴旻舞剑；非行阵之才，而亦能令吴道子长笔力。思不苦，却自深，如帝释天，人不能参扣，闻大迦叶语，亦一一入真法藏语；格欲正，却亦别，如《蜀汉》、《南唐》，称名甚正，论其立国，固是偏隅。亦颇得其似云。

##### 《翰村诗稿》六卷（编修周永年家藏本）

> 	国朝仲昰保撰。昰保字羹梅，号翰村，常熟人。是集前五卷为昰保所自编，皆题曰《行卷》。第一卷曰《辛集》。第二曰《壬集》。第三曰《癸集》，第四曰《甲集》，第五曰《后甲集》。案：唐时进士，以所业投贽当路，谓之“行卷”，见於《摭言》等书者颇详。昰保终老山林，而名所作为《行卷》，未喻其说。又文集以甲乙标目，始於《文选》诸赋，其两集分甲乙者，为李商隐《樊南集》；一集以甲乙分卷者，为陆龟蒙《笠泽丛书》。然皆以十干为次。是集独以辛壬、癸甲为次，亦莫明其故。第八卷题曰《遗集》，则乾隆癸亥昰保旅卒於博山，其友赵念所续编也。昰保初学诗於同里冯武，武，冯班从子也。故其诗格律色泽皆冯氏法。康熙辛丑，复北至益都，从赵执信受学。故其诗运意鑱刻，则纯用赵氏法云。

##### 《梧江杂咏》一卷（编修汪如藻家藏本）

> 	国朝刘云峰撰。云峰字秋冶，南昌人。是编取梧州风景、古迹，为竹枝词四十五首，各附注其下，亦颇详悉，然皆因仍地志之旧文，无所考辨。

##### 《在亭丛稿》二十卷（江苏巡抚采进本）

> 	国朝李果撰。果字硕夫，长洲人，“在亭”其号也。是集凡杂文十二卷，后附《咏归亭诗钞》八卷。果之论文，谓弇州、北地，文古而患乎似；义乌、延陵，文真而患乎浅。欲救似与浅之病，惟在读书穷理，故所作颇有矩矱，而墨守太甚，亦未能变化也。

##### 《朴庭诗稿》十卷（编修吴寿昌家藏本）

> 	国朝吴爚文撰。爚文字璞存，一字朴庭，会稽籍，山阴人。雍正中国子监生，屡举不第。生平游历，一寄诸吟咏。前四卷其友人严遂成所选，后六卷则晚年所自订也。

##### 《孤石山房诗集》六卷（浙江巡抚采进本）

> 	国朝沈心撰。心字房仲，仁和人。雍正中诸生，早从查慎行游，其诗亦颇有查氏法。

##### 《抗言在昔集》一卷（江西巡抚采进本）

> 	国朝沈冰壶撰。冰壶字心玉，山阴人。是编皆咏古七言绝句，而多考证文史，与他家咏古评论事迹得失者又别；其学识颇为拔俗，而有意示高，或流於诞。如《论帝魏帝蜀》一条，洞见宋人之症结。《论苏氏父子之文自相矛盾》一条，足关其口。《论续通鉴纲目》诸条，皆颇公允。《论岳飞女银瓶》一条，极有根据。

> 	羊祜、周恭帝二条，亦颇有推阐。至於以司马迁之“先黄老后六经”为是，以王充《论衡》欲藉诸子正经之误，为识在董仲舒上。以庄子、荀子为两大儒，以老子配《论语》，庄子配《易》，管子配《书》，《离骚》配《诗》，荀子配《礼》，《史记》配《春秋》，续为沈氏六经。谓《管子地员篇》、班固《地理志》，伯仲《禹贡》，而《周礼职方》有愧色，皆未免有意骇俗，不为定论。其论《剑侠传》之誖，似矣；不知《剑侠传》本无是书，乃明人抄《太平广记》二卷为之。其论《亢仓子》为影撰，似矣；不知为王士元所补。士元作《孟浩然集序》，自言其始末最明，颇为失考。又如国朝诗人，自王士祯、朱彝尊、田雯、梁佩兰、宋琬诸人，无一不肆诋排；国朝文人，自黄宗羲、毛奇龄、汪琬、姜宸英、王源、方苞诸人，无一不遭指摘；或加以丑詈，至谓其不堪供唾。且谓此外寥寥，自郐无讥。其意欲於百馀年中，以第一人自命，尤放诞矣。

##### 《二须堂集》二卷（户部尚书王际华家藏本）

> 	国朝丁咏淇撰。咏淇字瞻武，号菉滨居士，钱塘人。是集为咏淇所自编。

> 	“二须”者，取诸葛亮“学须静，才须学”语也。上卷书十二首，《序》十九首，下卷《记》二首，《传》六首，论二首，《辨》一首，《说》四首，《题跋》五首，《书事》二首，《家训》十八则。其中《知希子传》，未闻其人，意为自寓之词欤？文虽不甚入古格，而颇以扶持名教为主。集中别有《仰编序》，盖其笔记；又有《菉滨诗钞序》，为其诗集。今皆未见。

##### 《双树轩诗钞》一卷（编修李中简家刊本）

> 	国朝僧湛性撰。湛性一名湛汛，字药根，又曰药菴。本丹徒徐氏子，居扬州之“祇园菴”，故其诗卷亦自署为“江都”。初自刻所作为《药菴集》，殁后其版散佚。此本乃乾隆壬辰所重刊也。其诗宗法王士祯，惟沿溯於士祯《唐诗十选》之中。故结体修洁，时有隽语。如所谓“春风拂禅衣，流莺啼树杪；二月青满林，百花开已早”者，亦颇近自然，然骨力未坚，兴象颇浅。十首以外，语意略同。

> 	盖聪明多而学问少，故流连光景，所就止於如斯耳。

##### 《香域内外集》十二卷（两淮马裕家藏本）

> 	国朝释敏膺撰。敏膺，苏州花山翠岩寺僧。是集，乃其弟子圣药等所编。

> 	《外集》诗文凡七卷，《内集》五卷，皆语录、偈语，盖释家以释为内学，儒为外学耳。

##### 《敲空遗响》十二卷（内府藏本）

> 	国朝僧如乾撰。如乾字憨休，四川人，尝主陕西兴善、燉煌等寺。是集凡杂文八卷，诗四卷。

##### 《餐秀集》二卷（浙江巡抚采进本）

> 	国朝黄千人撰。千人字证孙，馀姚人。宗羲之孙，百家之子也。官泰安县丞。

> 	是集，为其同官觉罗普尔泰所刊。前有普尔泰《序》，又有颜懋价《序》，引严羽、王士祯之说，訾謷馆阁之士，以抒其愤。懋价字介子，曲阜人，以贡生官肥乡教谕，老而不第，故其词如是云。

##### 《梯青集》（无卷数，检讨萧芝家藏本）

> 	国朝项大德撰。大德字立上，汉阳人。刲股疗母，不愈，以哀毁卒。是集，凡赋二十七首，词四十一首，吐属颇韶秀，而得年仅二十有六，功候未深，故骨格未能成就焉。

##### 《月湖賸稿》一卷（江西巡抚采进本）

> 	国朝王樑撰。樑有《读画录》，已著录。是集，仅文二十四首，又多小品，盖犹明季山人之遗风。抄本题曰《月河賸稿》。考集内所居丙舍地名皆作“月湖”，樑别有《读画录》，亦载张庚为作《月湖图》，则卷首“月河”字，抄本误也。

##### 《梦村集》二卷（编修周永年家藏本）

> 	国朝朱纬撰。纬字义俶，历城人。由岁贡生官邱县训导。是集有《七十自寿诗》。又有《次儿生日诗》，作於七十四岁时。盖其晚年所自编。诗颇清浅，而时有脱洒之致。

##### 《后海书堂遗文》二卷（江苏巡抚采进本）

> 	国朝王孝咏撰。孝咏有《岭西杂录》，已著录。是集，上卷为杂文，下卷皆金石题跋。文颇质实，而少觉其朴。惟题跋则品题不苟，可取者多。

##### 《薇香集》一卷、《燕香集》二卷、《燕香二集》二卷（内阁中书方维甸家藏本）

> 	国朝方观承撰。观承字遐穀，号问亭，又号宜田，桐城人。由监生荐授中书舍人，官至直隶总督，谥恪敏。观承遭遇圣朝，备蒙恩眷，封疆宣力，积有勤劳；而性嗜诗篇，政务之馀，不废吟咏。旧所著有《东园剩稿》、《入塞诗》、《怀南草》、《竖步吟》、《叩舷吟》、《宜田汇稿》、《看蚕词》、《松漠草》，共八种，皆编入《述本堂诗集》中，已别著录。是编三集。则其为直隶总督时所作，其子维甸编录，别行者也。

##### 《晚晴楼诗草》二卷（大理寺卿陆锡熊家藏本）

> 	国朝曹锡淑撰。锡淑字采荇，上海人。兵科给事中一士之女，適同里举人陆正笏。一士有《四焉斋诗集》，其妻陆凤池亦有《梯仙阁馀课》。锡淑承其家学，具有轨范，大致以性情深至为主，不规规於俪偶声律之间云。

##### 《蓝户部集》二十六卷（江西巡抚采进本）

> 	国朝蓝千秋撰。千秋字长青，宜黄人。以荐授国子监学正，官至盛京户部员外郎。是集刻於乾隆丙寅，凡诗四卷，文二十二卷。

##### 《丰川全集》二十八卷（内府藏本）

> 	国朝王心敬撰。心敬有《丰川易说》，已著录。此集乃所作语录及杂著，大抵讲学者居多，乃康熙丙申湖广总督额伦特所刊，额伦特即尝以隐逸荐心敬者也。

##### 《丰川续集》三十四卷（陕西巡抚采进本）

> 	国朝王心敬撰。据其子勍《凡例》称，心敬康熙丙申刻有正、续集二十八卷。

> 	是已有正、续两集矣。又称自丙申至乾隆戊午，与当代大人君子相酬答，及与门人子弟讲说论辨者，视前刻倍多，今裒成三十四卷。是此本又出《续集》后矣。

> 	然其二十八卷之本，实不分《正集》、《续集》之目，未喻何说，故此本仍刊版之名，以《丰川续集》著录焉。

##### 《绿筠轩诗》四卷（编修周永年家藏本）

> 	国朝张元撰。元字殿传，淄川人。雍正丙午举人，官鱼台县教谕。元为“昆仑山人”笃庆从子，故诗法本王士祯之论，以神韵为宗；晚乃渐归朴老，而终未忘其故辙。是集凡七百馀首，其孙庭寀所刻也。

##### 《质园诗集》三十二卷（编修程晋芳家藏本）

> 	国朝商盘撰。盘号苍雨，又号宝意，会稽人。雍正庚戌进士，官翰林院编修，以养亲乞外补，改授同知，终於元江府知府。盘与钱塘厉鹗名价相埒，才情富赡，生平篇什甚多，此集乃删汰之馀，尚三千首云。

##### 《竹香诗集》四卷（大理寺卿陆锡熊家藏本）

> 	国朝席鏊撰。鏊字景溪，常熟人。雍正己酉举人，官内阁中书。鏊为吴伟业外孙，於诗法颇有端绪。此集凡诗三百馀首，乃其友杭世骏所删存也。

##### 《冰壑诗钞》六卷（编修周永年家藏本）

> 	国朝朱令昭撰。令昭字次公，历城人。少与淄川张元，胶州高凤翰等结“柳庄诗社”，绘画篆刻，皆能留意；其诗与凤翰相伯仲，而少逊其雄杰。

##### 《鹅浦集》六卷（编修周永年家藏本）

> 	国朝朱怀朴撰。怀朴字素存，历城人，其诗格近宋人，而时有风致。

##### 《菱溪遗草》一卷（编修程晋芳家藏本）

> 	国朝蒋麟昌撰。麟昌字静存，阳湖人。乾隆己未进士，官翰林院编修。年仅二十有二而殁，遗诗数十篇，其父原任仓场侍郎炳为刻而传之。

##### 《松泉诗集》六卷（编修程晋芳家藏本）

> 	国朝江昱撰。昱有《尚书私学》，已著录。其平生喜为韵语，与编修程梦星等相唱和，游迹多在衡湘间，是集即刻於湖南者也。

##### 《闺房集》一卷（编修程晋芳家藏本）

> 	国朝陈珮撰。珮字怀玉，天长人，江都诸生江昱之妻。是集仅诗四十首，长短句十首，附以《传》、《诔》及昱所作《墓碣》。

##### 《白云诗集》七卷、《别集》一卷（两江总督采进本）

> 	国朝卢存心撰。存心原名琨，字玉严，别字敬甫，钱塘人。恩贡生，乾隆元年尝荐举博学鸿词。是集首以《文庙从祀弟子赞》八十首，殿以《咏梅七言律诗》八十五首，前有桑调元《序》，称为总角交，其才气亦调元之亚也。

##### 《万青楼诗文残编》一卷（国子监助教张羲家藏本）

> 	国朝邵昂霄撰。昂霄有《万青楼图编》，已著录。所著诗文名《万青楼稿》，身后散佚；是编为其从子是柟所手录，仅存文数篇，诗数首而已。

##### 《随园诗集》十卷、《附录》一卷（御史戈源家藏本）

> 	国朝边连宝撰。连宝字赵珍，今刊本作“肇畛”，乃戏以同音书之。如申涵光本字符孟，而每书“凫盟”，非其本字也。任邱人，雍正乙卯拔贡生，乾隆丙辰荐举博学鸿词，辛未又荐举经学。是集前有乾隆丁丑戈涛《序》，而第四卷以下题曰《病馀草》者，乃皆戊寅以后诗，盖续编而仍冠以原序也。附录一卷，曰《禅家公案颂》，则其晚耽禅悦，读《指月录》所作云。

##### 《隐拙斋集》五十卷（浙江巡抚采进本）

> 	国朝沈廷芳撰。廷芳有《十三经注疏正字》，已著录。是集为廷芳所自编。

> 	凡诗赋三十二卷，散体文十八卷，其诗学出於查慎行，古文之学出於方苞，故所作虽无钜丽之观，而皆有法度。

##### 《东山草堂集》六卷（江西巡抚采进本）

> 	国朝潘安礼撰。安礼字立夫，南城人。乾隆丙辰召试博学鸿词，官翰林院编修。是编皆其官京师时所作律、赋，凡三十九首，其门人为注而刻之。

##### 《黄静山集》十二卷（江苏巡抚采进本）

> 	国朝黄永年撰。永年字静山，江西广昌人。乾隆丙辰进士，官至常州府知府。

> 	是集，前有雷鋐所作《墓志铭》，称所著有《希贤编》、《春秋四传异同辨》、《崧甫文类》、《南庄类稿》、《白云诗钞》、《静子日录》。此本仅《南庄类编稿》八卷，《白云诗钞》二卷，《奉使集》一卷，《静子日录》一卷，而他集不见。其《春秋四传异同辨》，今在《南庄类稿》第二卷中，亦不别为书，未喻其故。又一别本仅有《南庄类稿》、《奉使集》、《静子日录》三种，疑其随刻随印，皆非完本云。

##### 《山阴集》一卷、《归田遗草》一卷（编修郑际唐家藏本）

> 	国朝林其茂撰。其茂字培根，侯官人。乾隆丙辰进士，官山阴知县。此二集：一为官山阴时作，一为罢官后作。其茂没后，其妇弟郑天锦所编，冠以鲁曾煜所作《家传》。又有沈廷芳《序》，惜其遘疾早世，未克竟其所长，盖其茂没时，年仅三十九有云。

##### 《史复斋文集》四卷（陕西巡抚采进本）

> 	国朝史调撰。调字匀五，号后斋，晚号“云台山人”，华阴人。乾隆丙辰进士，官仙游县知县。是集一卷为其官仙游时，禀、谕及荒、政、义仓等略；二卷为序、跋、书、论；三卷为《横渠书院规谕》及《谕子书》，而以《仙游所定求士三则》冠焉；四卷为《语录》及《功过式》并以崔纪所作《志铭》附於其后。

##### 《瑜斋诗草》一卷（庶吉士卢遂家藏本）

> 	国朝郭赵璧撰。赵璧字名瑾，侯官人，乾隆丙辰举人。是集乃赵璧殁后，其子文焕所编；后其子文海又搜求佚稿附益之，凡古今体诗一百十一首。盖赵璧喜吟咏，而不自收拾，故散失之馀，所存仅此云。

##### 《卓山诗集》十二卷（江西巡抚采进本）

> 	国朝帅家相撰。家相字伯子，奉新人。乾隆丁巳进士，官至浔州府知府。是集又名《三十乘书楼集》，中多改窜之处，盖犹其自订之原本也。

##### 《瓠息斋前集》二十四卷（浙江巡抚采进本）

> 	国朝凌树屏撰。树屏字保厘，乌程人。乾隆己未进士，官凤县知县，调咸阳，后改补嘉兴府教授。是集赋一卷，诗二十三卷，分十二集，大抵才情奔放之作。

##### 《问羲轩诗钞》二卷、《賸草》一卷（国子监助教张羲年家藏本）

> 	国朝庄纶渭撰。纶渭字对樵，号苇塘，武进人。乾隆壬戌进士，官定海县知县。是集为纶渭所手定，其子世骏校刊。《賸草》乃其在定海时，所著杂文及案牍，已载入《定海续志》，又别录成帙，附於诗集之后焉。

##### 《咏史六言》一卷（侍讲刘亨地家藏本）

> 	国朝周宣武撰。宣武字燮轩，长沙人，乾隆壬戌进士。是编杂采史事，以六言绝句评论之，或一首咏一事，或一首连类两三事，不分门目，亦不叙时代后先，每首之末，各附论一篇，六言一体，古今作者颇少，诗家偶一为之，避其难也。

> 	宣武独衍至百首以外，意欲间道出奇，然终不能见长也。

##### 《月坡诗集》四卷（福建巡抚采进本）

> 	国朝郭植撰。植有经史问，已著录，是集分四编：一曰《雪竹草堂集》，一曰《北游集》，一曰《台江草》，一曰《温陵草》，以集中编年考之，迄於辛酉，盖其乡试中式之后所刊也。

##### 《玉芝堂集》九卷（江苏巡抚采进本）

> 	国朝邵齐焘撰。齐焘字荀慈，昭文人。乾隆壬戌进士，官翰林院编修。是集凡诗三卷，文六卷，乃其晚年所自定。诗文皆不分体，大抵骈偶之作为多，为四六之文者，陈维崧一派，以博丽为宗，其弊也肤廓；吴绮一派，以秀润为宗，其弊也甜熟；章藻功一派，以工切细巧为宗，其弊也刻镂纤小。齐焘欲矫三家之失，故所作以气格排奡，色泽斑驳为宗，以自拔於蹊径，而斧痕则尚未浑化也。

##### 《懒真初集诗选》八卷（江苏巡抚采进本）

> 	国朝张用天撰。用天字用六，号诚庵，娄县人。是集刻於乾隆甲子，有用天《自序》。其诗气体匀整，而捶字往往未坚，句法亦多沿袭，如《板桥吟》中“红归水上桃花簇，青入烟中柳叶齐”，则直点窜杜甫句矣。

##### 《燕川集》六卷（江苏巡抚采进本）

> 	国朝范泰恒撰。泰恒字无厓，河内人。乾隆乙丑进士，改庶吉士，外补崇义县知县。此集皆其所为古文；后附其祖父《墓表》、祖母《寿序》，皆他人作，而末又缀以泰恒代文六篇。编次不伦，疑《墓表》、《寿序》即泰恒自作，嫁名於人，后仍收之集中耳。然究非体例也。

##### 《敝帚集》二卷、附《芦中集》一卷（国子监助教张羲年家藏本）

> 	国朝赵秉忠撰。秉忠字景光，号秋墅，兴化人，乾隆乙丑进士，改庶吉士，未散馆而卒。是集皆古今体诗，末附《芦中集》，乃哭其子春祈而作也。

##### 《凝斋遗集》八卷（江西巡抚采进本）

> 	国朝陈道撰。道字绍洙，号凝斋，江西新城人，乾隆戊辰进士。是集为其子守诚等所刊，凡文六卷，诗二卷，中颇多讲学之作。

##### 《柘坡居士集》十二卷（浙江巡抚采进本）

> 	国朝万光泰撰。光泰字循初，秀水人，乾隆庚午举人。是集其所自定，卷一曰《南邨草堂集》，卷二曰《栾于集》，卷三、卷四曰《闻鱼阁集》，卷五曰《北郭草堂集》，卷六、卷七曰《江船集》，卷八曰《闻鱼阁续集》，卷九曰《觚屋集》，卷十曰《江船续集》，卷十一曰《五上春司集》，卷十二曰《青乳轩集》。前有汪孟鋗《序》，称循初计偕北上，以病卒。方病中，薈自定诗十二卷，一缄寄余，有可存则付令子存之；不者毁之之说。又称刻既成，取循初别字，题曰《柘坡居士集》。其古文、诗馀极夥，闻手自毁去外，杂著十六种，则皆其自定缄寄者，俟他日续刻，云云。盖光泰才思富赡，篇什颇多，后乃悔其少作，所存止此也。

##### 《浩波遗集》三卷（庶吉士梁上国家藏本）

> 	国朝郑际熙撰。际熙字大纯，侯官人。乾隆丙子举人，年三十六而卒。是集为其弟际唐等所刊，凡诗二卷，文一卷。文中有《杜律篇法序》一篇，称能诗者，未尝先言法，而自中法，且神而明之，变化以自成其法；未有案一定之科条而谱之，舍其性情才力，俯首以从法也。其论亦足破拘挛之说，其书则未之见也。

##### 《观光集》五卷（浙江巡抚采进本）

> 	国朝蔡以封撰。以封字桐川，嘉善人，由优贡生官桐乡训导。是集凡古今体诗八十五首，拟乐府四十六首，皆其监敷文书院，恭逢圣驾南巡，率诸生迎驾时所赋也。

##### 《绿杉野屋集》四卷（浙江巡抚采进本）

> 	国朝徐以泰撰。以泰字陶尊，德清人。国子监生，乾隆二十二年官阳曲县知县。其诗皆早年之作，故骨格未就，而时有隽句，如《咏鹰翎扇》，“附人终在手，断翮尚生风”一联，亦颇工点染也。

##### 《强恕斋文钞》五卷（浙江巡抚采进本）

> 	国朝张庚撰。庚有《通鉴纲目释地纠缪》，已著录。庚少孤贫，卖画养母，以馀力为古文。是集，乃其七十三岁所自编。中《传》、《志》之文居十之七，多述忠孝节义之事。

##### 《冬心集》四卷（江苏巡抚采进本）

> 	国朝金农撰。农字寿门，钱塘人，客於扬州。书画皆以奇逸自喜，诗亦如之。

> 	其名“冬心”者，取崔国辅“寂寥抱冬心”之语也。

##### 《产鹤亭诗集》七卷（浙江巡抚采进本）

> 	国朝曹庭栋撰。庭栋有《易准》，已著录。是集，凡分七稿，每稿各为《小序》，其书斋中有“产鹤亭”，因以名集。故集中咏鹤诗最多。其第二稿别题曰《魏塘纪胜》，第七稿亦别题曰《续魏塘纪胜》，盖嘉善旧隶嘉兴路，为魏塘镇，亦名武塘，明宣德五年始析为县。庭栋先咏其名迹为一百首，又续成五十首也。

##### 《西涧草堂集》四卷（编修周永年家藏本）

> 	国朝阎循观撰。循观有《尚书续记》，已著录。是编，其所著古文也。其文谨严，颇不苟作。循观殁后，其同学韩梦周为搜辑编次，《序》而刊之，仅五十七篇。

##### 《<山历>崌山人集》八卷（礼部主事任大椿家藏本）

> 	国朝汪舸撰。舸字可舟，婺源人，流寓扬州。性不谐物，偃蹇贫病以殁。是集为舸所自定，断自五十岁以后。乾隆庚寅，杭世骏为之《序》，并附录《世骏与沈沃田书》，盛称其《和丁隐君贝叶经歌》、《长春观老子像》绝句云。

##### 《睫巢集》六卷、《后集》一卷（江西巡抚采进本）

> 	国朝李锴撰。锴有《尚史》，已著录。锴卜居盘山，优游泉石以终。故其诗意思萧散，挺然拔俗，大都有古松奇石之态，而刻意求高，务思摆脱，亦往往有劖削骨立，斧凿留痕；较王世贞所谓高叔嗣诗，如“空山鼓琴，沈思忽往，木叶尽脱，石气自青”者，则犹有一间之未达。盖可以著力之处，精思者得之；不容著力之处，精思者反失之也。第一卷皆拟古乐府，古人音节既不可得，乃诘屈其词，以意为之。题下所注，如《朱礴》下注曰：建鼓殷所作，栖翔鹭於上，或曰：鹭鼓精。此吴兢《解题本》说也。《临高台下》注曰：趋帝乡而会瑶台也，借寓游仙，已非原解。《雉子斑》下注曰：《关雎》之类。则纯非古题之意，又不知其寓意所在。卷中大抵类此，殊不可解也。

##### 《石闾诗》一卷（江西巡抚采进本）

> 	国朝陈景元撰。景元号石闾，镶红旗汉军。生平作字，效晋；作诗，效汉，务欲自拔於流俗之上。是集，乃其手书拟古诗六十馀首，以贻雷鋐者。前有短札，亦其手书。鋐并钩摹笔迹刻之，纸版颇为精好。景元诗虽以汉为宗，而性既孤僻，思复刻峭，结习所近，乃在孟郊、贾岛之间。如米摹晋帖，矩度不失二王；而波勒钩剔，乃时时露其本法。於汉人不彫不琢之意，未能全似也。此本以篇页较少，不能成帙，旧附於李锴《睫巢集》以行，然二人同时倡和，名亦相齐，未可列诸附缀，故仍各著於录焉。

##### 《南阜山人诗集》七卷（山东巡抚采进本）

> 	国朝高凤翰撰。凤翰字西园，晚自号“南阜山人”，又曰归云老人，胶州人。

> 	尝以县丞署坝盐大使，患风痹，罢归卒。凤翰工於书画，笔墨脱洒，不主故常；风痹后右臂已废，乃以左臂挥洒，益疏野有天趣。间作诗歌，不甚研炼，往往颓唐自放，亦不甚局於绳尺；然天分绝高，兴之所至，亦时有清词丽句，故少时以诗谒王士祯，极称赏之。生平所作凡三千馀首，曰《击林集》，曰《湖海集》，曰《岫云集》，曰《鸿雪集》，曰《归云集》，曰《归云续集》，曰《青莲集》。

> 	晚年贫病，且死，自《跋》其后曰：“盲子顽孙，箧笥谁付？不知后来所作，尚复几许，亦不知得成卷与册否？尚有人拾取於蛛丝蠹腹之馀，以少得流传於人世否？露电茫茫，老病日笃，死且不知何时，而犹惓惓於此故纸窠中物。愚哉南阜，不直达人一笑矣。”其志亦可哀也。

##### 《拙斋集》一卷（编修周永年家藏本）

> 	国朝李远撰。远字君宏，益都人。是集皆五七言近体。吐属亦颇恬雅，其刊版字画，悉从《说文》，以小篆改隶，诡形怪态，则殊为好异。

##### 《密娱斋诗稿》一卷（编修周永年家藏本）

> 	国朝邓汝功撰。汝功字谦持，聊城人，乾隆乙未进士。传胪后即病归，未及释褐而卒。是集，乃其友桂林府同知李文藻所刊。文藻《序》，称其古体出於韩、苏，近体似钱、郎，皆非止境。盖其天分颇高，而得年不永，功候则尚未成就云。

##### 《放鹤村文集》五卷（山东巡抚采进本）

> 	国朝张侗撰。侗字同人，一字石民，诸城人。是集，前有方迈所作《侗小传》，称其有孝行，多奇节，盖亦孤高之士。其文则欲摆脱町畦，乙乙冥冥，别标象外之趣；而反堕“公安”、“竟陵”派中。盖存一不落窠臼之意，即其窠臼矣。

##### 《东坪集》八卷（浙江巡抚采进本）

> 	国朝胡庆豫撰。庆豫字雝求，号东坪，平湖人，岁贡生。是集卷一曰《南浦吟》，客江右时所作；卷二曰《昭阳小稿》，客邗江时所作；卷三曰《北征集》，赴京道中及寓京师时所作；卷四、卷五曰《西征草》，入关中及流寓西蜀时所作；卷六、卷七、卷八曰《桐轩集》，则里居所作也。其诗以雅淡为宗，而未能超诣。

##### 《六湖遗集》十二卷（浙江巡抚采进本）

> 	国朝张文瑞撰。文瑞字云表，“六湖”其号也，萧山人，官青州府同知。其诗凡分十八集，其私印曰“少陵私淑”，又曰“五言长城”，自命颇高。所作，则大抵以秀润为工也。

##### 《念西堂诗集》八卷（陕西巡抚采进本）

> 	国朝王令撰。令字仲锡，渭南人，由拔贡生官至广东按察使。是编分金、石、丝、竹、匏、土、革、木八集。《自序》谓，皆適性自乐之言，盖沿波锺、谭，全非庆阳、武功以来，秦中旧格矣。

##### 《古雪堂文集》十九卷（浙江巡抚采进本）

> 	国朝王令撰。是编，乃其所著杂文，词多蹇涩，似沿其乡文翔凤馀派。又好用释典，颇杂宗门语录，所作《诗话》，如纪陇西施妙玉在冥中代高素臣作诗，还魂遂为夫妇事。亦多类唐人说部也。

##### 《有兰书屋存稿》四卷（江苏周厚堉家藏本）

> 	国朝石球撰。球字鸣虞，嘉定人。其近体诗颇有风致，而骨格未坚，徐树绅《序》，称球自以生平踪迹，少所涉历，无瑰伟奇特之观，故亦罕沉博绝丽之作。

> 	可谓自知矣。

##### 《寒玉屏集》二卷、《碎金集》二卷（浙江巡抚采进本）

> 	国朝闵南仲撰。南仲字湘人，号石渔，湖州人，其诗以新颖为宗，体格颇近金、元。

##### 《薪槱集》四卷（江苏巡抚采进本）

> 	国朝许昌国撰。昌国字仔赓，原字一清，荆溪人，岁贡生。是书首《杂著》，次《论学》，次《论古》，次《课徒训儿》，各为一卷，大抵皆语录之类。《后集》一卷，则附录也。末有其子重炎所作《年谱》，按其事状，盖亦笃行好修之士，故集中讲学之语，多能切实近理，特不以著作见长耳。

##### 《璞堂文抄》十一卷（江苏巡抚采进本）

> 	国朝许重炎撰。重炎字少来，荆溪人。是集多讲学之文，而持论平允，无喧争门户之习，於忠孝节义，尤睠睠表章，亦非空谈性命，自号圣贤者流。文则纵横曼衍，惟意所如，不能一一入格也。

##### 《禹门集》四卷（内府藏本）

> 	国朝郭振遐撰。振遐字中洲，汾阳人，寄居扬州。诗颇率易，至以大禹、颜回自比，尤为狂纵矣。

##### 《汇书》六卷（浙江巡抚采进本）

> 	国朝王凤九撰。凤九，仙游人。是集《自序》谓仿《笠泽丛书》之例，故以汇书名之。中多讲易之文，其说皆宗程、朱；诗则有《韵语录》也。

##### 《天门诗集》六卷、《文集》十六卷（内府藏本）

> 	国朝吴盛藻撰。盛藻字观壮，和州人。由拔贡生官至广东按察司副使。其诗、文皆惟意所如，罄所欲言而止。

##### 《岁寒堂存稿》一卷（浙江巡抚采进本）

> 	国朝林璐撰。璐字鹿菴，钱塘人。是集，皆其所著杂文，仅数十篇，相其版式，盖陆续开雕，尚未编定成帙。其《安溪怀古序》，信建文出亡为真，殊为未考；所记颜允绍、郭少尹等事，皆足裨史之阙。特叙述稍冗，笔力稍弱耳。

##### 《天香阁诗集》十卷（浙江巡抚采进本）

> 	国朝唐之凤撰。之凤字武曾，乌程人。其诗多愁苦之音，拟古诸作，亦颇具体，然未能变化。末附《碎玉合编》二卷，一题唐云祯予霖著，一题唐德远深源著，盖之凤兄弟行也。

##### 《笑门诗集》二十五卷（内府藏本）

> 	国朝戚玾撰。玾字后升，泗州人，由优贡授知县。所作好为新语，“公安”、“竟陵”之流派也。

##### 《偶存草堂集》六卷（山东巡抚采进本）

> 	国朝林之茜撰。之茜字素园，杨梦琬《序》，称其产於鲁，客於楚，其自署曰“孝感”，盖寓籍也。其取法在中唐、南宋之间，而学力则未逮焉。

> 	──右“别集类”一千五百六十八部，一万六千四百三十九卷内六十六部无卷数，皆附《存目》。

### 一百八十六 集部三十九

#### 总集类一文籍日兴，散无统纪，於是总集作焉。一则网罗放佚，使零章残什，并有所归；一则删汰繁芜，使莠稗咸除，菁华毕出。是固文章之衡鉴，著作之渊薮矣。

> 	《三百篇》既列为经，王逸所裒又仅《楚辞》一家，故体例所成，以挚虞《流别》为始。其书虽佚，其论尚散见《艺文类聚》中，盖分体编录者也。《文选》而下，互有得失。至宋真德秀《文章正宗》，始别出谈理一派，而总集遂判两途。然文质相扶，理无偏废，各明一义，未害同归。惟末学循声，主持过当，使方言俚语，俱入词章，丽制鸿篇，横遭嗤点，是则并德秀本旨失之耳。今一一别裁，务归中道，至明万历以后，侩魁渔利，坊刻弥增，剽窃陈因，动成巨帙，并无门径之可言。姑存其目，为冗滥之戒而已。

##### 《文选注》六十卷（内府藏本）

> 	案：《文选》旧本三十卷，梁昭明太子萧统撰，唐文林郎守太子右内率府录事参军事、崇贤馆直学士江都李善为之注。始每卷各分为二。《新唐书李邕传》称，其父善始注《文选》，释事而忘义，书成以问邕；邕意欲有所更，善因令补益之，邕乃附事见义，故两书并行。今本事义兼释，似为邕所改定。然《传》称善注《文选》在显庆中，与今本所载进表题：显庆三年者合。而《旧唐书李邕传》称，天宝五载，坐柳勣事杖杀，年七十馀。上距显庆三年凡八十九年，是时邕尚未生，安得有助善注书之事？且自天宝五载，上推七十馀年，当在高宗总章、咸亨间，而旧书称，善《文选》之学，受之曹宪，计在隋末，年已弱冠。至生邕之时，当七十馀岁，亦决无伏生之寿，待其长而著书。考李匡乂《资暇录》曰：李氏《文选》有初注成者，有复注，有三注、四注者，当时旋被传写，其绝笔之本皆释音训义，注解甚多。是善之定本，本事义兼释，不由於邕。匡乂唐人，时代相近，其言当必有徵，知《新唐书》喜采小说，未详考也。其书自南宋以来，皆与《五臣注》合刊，名曰《六臣注文选》而善注单行之本，世遂罕传。此本为毛晋所刻，虽称从宋本校正，今考其第二十五卷《陆云答兄机诗注》中，有“向曰”一条，“济曰”一条；又《答张士然诗注》中，有“翰曰”、“铣曰”、“向曰”、“济曰”，各一条。殆因六臣之本，削去五臣，独留善注，故刊除不尽，未必真见单行本也，他如班固《两都赋》，误以注列目录下，左思《三都赋》，善明称刘逵注《蜀都》、《吴都》，张载注《魏都》，乃三篇俱题刘渊林字。又如《楚辞》用王逸注，《子虚》、《上林赋》用郭璞注，《两京赋》用薛综注，《思元赋》用旧注；《鲁灵光殿赋》用张载注，《咏怀诗》用颜延年、沈约注，《射雉赋》用徐爰注，皆题本名。而补注，则别称“善曰”，於薛综条下发例甚明。乃於扬雄《羽猎赋》用颜师古注之类，则竟漏本名。於班固《幽通赋》用曹大家注之类，则散标句下。又文选之例，於作者皆书其字，而杜预《春秋传序》则独题名。岂非从六臣本中摘出善注，以意排纂，故体例互殊欤？至二十七卷末附载《乐府君子行》一篇，注曰李善本古词止三首，无此一篇，五臣本有，今附於后。其非善原书尤为显证。以是例之，其孔安国《尚书序》、杜预《春秋传序》二篇，仅列原文，绝无一字之注，疑亦从五臣本剿入，非其旧矣。惟是此本之外，更无别本，故仍而录之，而附著其舛互如右。

##### 《六臣注文选》六十卷（内府藏本）

> 	案：唐显庆中，李善受曹宪《文选》之学，为之作注。至开元六年，工部侍郎吕延祚，复集衢州常山县尉吕延济、都水使者刘承祖之子良、处士张诜、吕向、李周翰五人，共为之注，表进於朝。其诋善之短，则曰“忽发章句”，是徵载籍述作之由，何尝措翰。使复精核注引，则陷於末学，质访旨趣，则岿然旧文，祗谓搅心，胡为析理。其述五臣之长，则曰“相与三复乃词，周知秘旨，一贯於理，杳测澄怀，目无全文，心无留意，作者为志，森然可观。”观其所言，颇欲排突前人，高自位置。书首进表之末，载高力士所宣口敕，亦有此书甚好之语。然唐李匡乂作《资暇集》备摘其窃据善注，巧为颠倒，条分缕析，言之甚详。又姚宽《西溪丛语》诋其注扬雄《解嘲》，不知伯夷、太公为二老，反驳善注之误。王楙《野客丛书》，诋其误叙王暕世系，以“览后”为“祥后”，以“昙首之曾孙”为“昙首之子”。明田汝成重刊《文选》，其子艺衡又摘所注《西都赋》之“龙兴虎视，东都之乾符坤珍”，《东京赋》之“巨滑间”，《芜城赋》之“袤广三坟”诸条。今观所注。迂陋鄙倍之处尚不止此。而以空疏臆见轻诋通儒。

> 	殆亦韩愈所谓“蚍蜉撼树”者欤。其书本与善注别行，故《唐志》各著录。黄伯思《东观馀论》尚讥《崇文总目》误以《五臣注本》置李善注本之前，至陈振孙《书录解题》，始有《六臣文选》之目。盖南宋以来，偶与善注合刻，取便参证，元、明至今，遂辗转相沿，并为一集，附骥以传，盖亦幸矣。然其疏通文意，亦间有可采。唐人著述，传世已稀，固不必竟废之也。田氏刊本，颇有删改，犹明人窜乱古书之习，此本为明袁袠所刊。朱彝尊《跋》，谓从宋崇宁五年，广都裴氏本翻雕，讳字阙笔尚仍其旧，颇足乱真。惟不题镂版讫工年月，以是为别耳。

> 	钱曾《读书敏求记》，称所藏宋本《五臣注》作三十卷，为不失萧统之旧，其说与延祚表合。今未见此本。然田氏本及万历戊寅徐成位所刻，亦均作三十卷。盖或合或分，各随刊者之意。但不改旧文，即为善本。正不必以卷数多寡，定其工拙矣。

##### 《文选颜鲍谢诗评》四卷（永乐大典本）

> 	元方回撰。回有《续古今考》，已著录。是编取《文选》所录颜延之、鲍照、谢灵运、谢惠连、谢朓之诗，各为论次。诸家书目，皆不著录，惟《永乐大典》载之。考集中颜延之《三月三日侍游曲阿后湖作》一首，评曰：本不书，此诗书之，以见夫雕缋满眼之诗，未可以望谢灵运也。又《北使洛》一首，评曰，所以书此诗者，有二。又谢灵运《拟邺中集》八首，评曰：规行矩步，甃砌妆点而成，无可圈点，故余评其诗而不书其全篇。（案：此本八首皆书全篇，与此评不合，盖不载本诗，则所评无可系属，故后人又为补录也。）则此集盖回手书之册，后人得其墨迹，录之成帙也。回所撰《瀛奎律髓》，持论颇偏。此集所评，如谢灵运诗多取其能作理语，又好标一字为句眼，仍不出宋人窠臼。然其他则多中理解。

> 	又如谢灵运《述祖德》第二首，评曰：《文选》注高揖七州外，谓舜分天下为十二州，时晋有七州，故云七州。余谓不然，此指谢元所解徐、兖、青、司、冀、幽、并，七州都督耳。谓晋有七州而高揖其外，则不复居晋土耶？谢瞻《张子房诗》，评曰：东坡诋五臣误注三殇，其实乃是李善。颜延之《秋胡诗》，评曰：秋胡之仕於陈，止是鲁之邻国，而云，“王畿”，恐是延之一时寓言。虽以秋胡子为题，亦泛言仕宦。善注乃引诗纬曰：陈王者所起也，此意似颇未通。亦间有所考订。至於评谢灵运《九日戏马台送孔令诗》，谓“鸣葭”当作“鸣笳”，则未考《晋书夏统传》。评鲍照《行药至城东桥诗》，谓“行药”为“乘兴还来看药栏”之意，则误引杜诗。评谢朓《郡内高斋闲坐答吕法曹诗》，谓或以为岫本训穴，以为远山亦无害，则附会陶潜《归去来辞》。小小舛漏，亦所不免，要不害其大体，统观全集，究较《瀛奎律髓》为胜；殆作於晚年，所见又进欤。

##### 《玉台新咏》十卷（兵部侍郎纪昀家藏本）

> 	陈徐陵撰。陵有《文集》，已著录。此所选梁以前诗也。案：刘肃《大唐新语》曰：梁简文为太子，好作艳诗，境内化之，晚年欲改作，追之不及，乃令徐陵为《玉台集》以大其体。据此，则是书作於梁时，故简文称“皇太子”，元帝称“湘东王”。今本题陈尚书左仆射太子少傅东海徐陵撰，殆后人之所追改。如刘勰《文心雕龙》本作於齐，而题“梁通事舍人”耳。其梁武帝书谥，书国号，邵陵王等并书名，亦出於追改也。其书前八卷为自汉至梁五言诗，第九卷为歌行，第十卷为五言二韵之诗。虽皆取绮罗脂粉之词，而去古未远，犹有讲於温柔敦厚之遗，未可概以淫艳斥之。其中如曹植《弃妇篇》、庾信《七夕诗》，今本集皆失载，据此可补阙佚。又如冯惟讷《诗纪》载苏伯玉妻《盘中诗》作汉人，据此知为晋代，梅鼎祚《诗乘》载苏武妻《答外诗》，据此知为魏文帝作。古诗《西北有高楼》等九首，《文选》无名氏，据此知为枚乘作。《饮马长城窟行》，《文选》亦无名氏，据此知为蔡邕作。其有资考证者，亦不一。明代刻本，妄有增益。故冯舒疑庾信有入北之作，江总滥擘笺之什。茅元祯本，颠倒改窜更甚。

> 	此本为赵宧光家所传宋刻，有嘉定乙亥，永嘉陈玉父重刻《跋》，最为完善。间有后人附入之作，如武陵王闺妾《寄征人诗》，沈约《八咏之六》诸篇，皆一一注明，尤为精审。然玉父《跋》，称初从外家李氏得旧京本，间多错谬，复得石氏所藏录本，以补亡校脱。如五言诗中，入李延年歌一首，陈琳《饮马长城窟行》一首，沈约《六忆诗》四首，皆自乱其例，七言诗中，移《东飞伯劳歌》於《越人歌》之前，亦乖世次。疑石氏本，有所窜乱，而玉父因之，未察也。观刘克庄《后村诗话》，所引《玉台新咏》，一一与此本吻合。而严羽《沧浪诗话》，谓古诗《行行重行行》篇，《玉台新咏》以《越鸟巢南枝》以下另为一首，此本仍联为一首。又谓《盘中诗》为苏伯玉妻作，见《玉台集》，此本乃溷列傅元诗中。

> 	邢凯《坦斋通编》引《玉台新咏》，以《谁言去妇薄》一首，为曹植作，此本乃题为王宋自作。盖克庄所见即此本，羽等所见者又一别本。是宋刻已有异同，非陵之旧矣。特不如明人变乱之甚，为尚有典型耳。其书《大唐新语》称《玉台集》，《元和姓纂》亦称，梁有《闻人蒨诗》载《玉台集》，然《隋志》已称《玉台新咏》，则《玉台集》乃相沿之省文，今仍以其本名著录焉。

##### 《玉台新咏考异》十卷（大理寺卿陆锡熊家藏本）

> 	国朝纪容舒撰。容舒有《孙氏唐韵考》，已著录。是编因徐陵《玉台新咏》自明代以来，刊本不一，非惟字句异同，即所载诸诗，亦复参差不一。万历中，张嗣修本多所增窜，茅国缙本，又并其次第乱之，而原书之本真益失。惟寒山赵宧光所传嘉定乙亥永嘉陈玉父本，最为近古。近时冯舒本据以校正，差为清整，然舒所校，有宋刻本误，而坚执以为不误者：如张衡《同声歌》，讹“恐慓”为“恐瞟”，讹“莞弱”为“苑蒻”之类，亦以古字假借，曲为之说，既牵强而难通。有宋刻本不误，而反以为误者：如苏武诗一首，旧本无题，而妄题为《留别妻》之类，复伪妄而无据。又有宋刻已误，因所改而益误者：如《塘上行》，据《宋书乐志》改为魏武帝之类。全与原书相左，弥失其真，皆不可以为定。故容舒是编，参考诸书，裒合各本，仿《韩文考异》之例，两可者并存之，不可通者阙之，明人刊本，虽於义可通，而於古无徵者，则附见之。各笺其弃取之由，附之句下，引证颇为赅备。他如《塘上行之》有四说，刘勋妻诗之有三说，苏伯玉妻诗误作傅元，吴兴《妖神诗》误作《妓童》；徐悱诗误作悱妻；其妻诗又误作悱；梁武帝诗误作古歌；以及徐幹《室思》本为六首，杨方《合欢》实共五篇，与王融、徐陵之独书字，昭明太子之不入选，梁代帝王与诸臣并列之类，考辨亦颇详悉。虽未必一一复徐陵之旧，而较明人任臆窜乱之本，则为有据之文矣。惟汉、魏六朝诸作，散见《永乐大典》者，所据皆宋刻精本，足资考证。（案文渊阁书皆宋刻，见王肯堂郁冈斋笔尘）以书藏中秘，非外间之所能窥，其间文句之殊，尚未能一一参订，今并详为校正，各加案语於简端，以补其所遗焉。

##### 《高氏三宴诗集》三卷、附《香山九老诗》一卷（江苏巡抚采进本）

> 	唐高正臣编。所载皆同人会宴之诗，以一会为一卷，各冠以序，一为陈子昂，一为周彦晖，一为长孙正隐，三会正臣皆预，故汇而编之。与宴者凡二十一人，考之《新唐书》，有传者三人，则陈子昂、郎余令、解琬也。附见他传者一人，则周思钧也。见于本纪及世系表者一人，则张锡也。仅见于世系表者五人，则正臣及高瑾、王茂时、高绍、高峤也。余皆不详颠末。案：世系表，正臣曾为襄州刺史，不云卫尉卿，今诗后叙正臣及周思钧事独详。所云“连姻帝室，寓居洛阳”，皆与诸序语合，似非无据。末又附《香山九老会诗》一卷，卷尾有“夷白堂重雕”字，考宋鲍慎由，字钦止，括苍人，元祐六年进士，著有《夷白堂集》。此或慎由所刊欤？《九老会诗》已附见《白香山诗集》，而《三宴诗》之名新、旧《唐书志》皆不载。盖当时编次诗歌，装潢卷轴，如《兰亭诗》之墨迹流传，但归赏鉴之家，故不著藏书之录。后好事者传抄成帙，乃列诸典籍之中耳，惟辗转缮录，不免多讹。如以高峤为“司府郎中”，《唐百官志》无此官，应从世系表改为“司门郎”。又张锡于武后久视元年，拜同平章事，本兖州东武城人，诗中误以“锡东”为名；又弓嗣初、高瑾、周彦晖，并曰“咸宁进士”。唐无咸宁年号，惟高宗曾改元“咸亨”；“宁”字亦“亨”字之误，兹并为改正云。

##### 《箧中集》一卷（江苏巡抚采进本）

> 	唐元结编。结有《次山集》，已著录。是集成於乾元三年，录沈千运、王季友、于逖、孟云卿、张彪、赵微明、元季川七人之诗，凡二十四首，前有《自序》，称已长逝者遗文散失，方阻绝者不见近作，尽箧中所有，总编次之，命曰《箧中集》。其诗皆淳古淡泊，绝去雕饰，非惟与当时作者门径迥殊，即七人所作见於他集者，亦不及此集之精善，盖汰取精华，百中存一。特不欲居刊薙之名，故托言箧中所有仅此云尔。其沈千运《寄秘书十四兄》一首，较《河岳英灵集》所载颠倒一联，又少后四句，字句亦小有异同，而均以此本为胜。疑结亦颇有所点定。

> 	《馆阁书目》谓二十四首皆结作，则不然也。千运，吴兴人，家於汝北；季友，河南人，家贫卖履，博极群书，豫章太守李勉引为宾客，杜甫诗所谓“丰城客子王季友”也。逖，里籍无考，李白、独孤及皆有诗赠之；云卿，河南人，或曰武昌人，尝第进士，官校书郎，今所传诗一卷，仅十七首，而悲苦之词凡十三首，则亦不得志之士。彪，颍洛间人，杜甫诗所称“张山人彪”者，即其人。微明，天水人，名见窦暨《述书赋》。季川即结弟元融，独书其字，未详其故，或融之子孙所录，如《玉台新咏》之称徐孝穆欤？

##### 《河岳英灵集》三卷（江苏巡抚采进本）

> 	唐殷璠编。璠丹阳人，《序》首题曰“进士”，《书录解题》亦但称“唐进士”，其始末则未详也。是集录常建至阎防二十四人，诗二百三十四首，姓名之下各著品题，仿锺嵘《诗品》之体，虽不显分次第，然篇数无多，而厘为上中下卷，其人又不甚叙时代，毋亦隐寓锺嵘三品之意乎？《文献通考》作二卷，盖字误也。其《序》谓爰因退迹，得遂宿心，盖不得志而著书者。故所录皆淹蹇之士，所论多感慨之言。而《序》称名不副实，才不合道，虽权压梁，实终无取焉。其宗旨可知也。凡所品题，类多精惬，张谓条下，称其《代北州老翁答湖上对酒行》，而集中但有《湖上对酒行》无“代北州老翁答”，疑传写有所脱佚。其中字句多与《国秀集》小异。又毛晋刊本綦毋潜条下注曰：“小序与时刻不同”。盖校刊者互有点窜，已非尽旧本矣。

##### 《国秀集》三卷（江苏巡抚采进本）

> 	唐芮挺章编。挺章，里贯未详，诸书称为“国子进士”，盖太学生也。前有《旧序》，谓是集编於天宝三载，凡九十人诗，二百二十首。宋元祐间，曾彦和《跋》云：“名欠一士，诗增一篇。洎毛晋校刊，复谓虚列三人”。今案编内，实八十五人，诗二百十一首，晋未及详检也。唐以前编辑总集，以己作入选者，始见於王逸之录《楚辞》，再见於徐陵之撰《玉台新咏》，挺章亦录己作二篇，盖仿其例。然文章论定，自有公评，要当待之天下后世，何必露才扬己，先自表章？虽有例可援，终不可为训。至《旧序》一篇，无作者姓氏，陈振孙《书录解题》谓为楼颖所作。颖，天宝中进士，其诗亦选入集中。考梁昭明太子撰《文选》，以何逊犹在，不录其诗，盖欲杜绝世情，用彰公道；今挺章与颖，一则以见存之人采录其诗，一则以选己之诗为之作序，后来互相标榜之风，已萌於此。知明人诗社锢习，其来有渐，非一朝一夕之故矣。以唐人旧本所选，尚有可采，仍录存之；而特著其陋，以为文士戒焉。

##### 《唐御览诗》一卷（江苏巡抚采进本）

> 	一名《唐歌诗》，一名《选进集》，一名《元和御览》，唐令狐楚编。楚字谷士，宜州华原人，贞元七年登进士第，桂管观察使王拱辟入幕，后历辟太原节度判官，召授右拾遗，官至吏部尚书，检校尚书左仆射，出为山南西道节度使，卒於官，事迹具《唐书》本传。是书乃宪宗时奉敕编进，其结衔题“翰林学士、朝议郎、守中书舍人”，考楚本传，称皇甫钅尃与楚厚善，荐为翰林学士，进中书舍人，元和十二年，裴度以宰相领彰义节度使，楚草制，其词有所不合，停楚学士，但为中书舍人，则此书之进在元和十二年以前也。陆游《渭南文集》有是书《跋》曰：“右《唐御览诗》一卷，凡三十人，二百八十九首，元和学士令狐楚所集也。”案：卢纶《墓碑》云：“元和中章武皇帝命侍臣采诗，第名家得三百十一篇，公之章句奏御者居十之一。”今《御览》所载纶诗三十二篇，正所谓居十之一者也。据此，则《御览》为唐旧本不疑。然碑云“三百十一篇”，而此才二百八十九首，盖散佚多矣，云云。此本人数、诗数均与游所《跋》相合，盖犹古本，所录惟韦应物为天宝旧人，其馀李端、司空曙等皆大历以下人；张籍、杨巨源并及於同时之人，去取凡例，不甚可解。其诗惟取近体，无一古体，即《巫山高》等，之用乐府题者，亦皆律诗。盖中唐以后，世务以声病谐婉相尚，其奋起而追古调者，不过韩愈等数人。楚亦限於风气，不能自异也。本传称楚於笺奏制令尤善，每一篇成，人皆传讽，《旧唐书李商隐传》亦称楚能章奏，以其道授商隐，均不称其诗。《刘禹锡集》和楚诗，虽有“风情不似四登坛”句，而今所传诗一卷，惟《宫中乐》五首，《从军词》五首，《年少行》四首，差为可观，气格色泽，皆与此集相同。盖取其性之所近，其他如《郡斋咏怀诗》之“何时羾阊阖”，《九日言怀诗》之“二九即重阳”，《立秋日悲怀诗》之“泉终闭不开”，《秋怀寄钱侍郎诗》之“燕鸿一声叫”，《和严司空落帽台宴诗》之“马奔流电妓奔车”，《郡斋栽竹诗》之“退公闲坐对婵娟”，《青云干吕诗》之“瑞容惊不散”，《讥刘白赏春不及》之“下马贪趋广运门”，皆时作鄙句；而《赠毛仙翁》一首，尤为拙钝，盖不甚避俚俗者。故此集所录如卢纶《送道士诗》，《驸马花烛诗》，《郑鏦邯郸侠少年诗》，《杨凌阁前双槿诗》，皆颇涉俗格，亦其素习然也。然大致雍容谐雅，不失风格，上比《箧中集》则不足，下方《才调集》则有馀，亦不以一二疵累，弃其全书矣。

##### 《中兴间气集》二卷（江苏巡抚采进本）

> 	唐高仲武编。仲武自称渤海人，然唐人类多署郡望，未知确贯何地也。是集前有《自序》云：起至德初，迄大历末，凡二十六人，诗一百四十首，末有元祐戊辰曾子泓《跋》，称独遗郑当一人，逸诗八首，盖在宋时已残阙。故陈振孙《书录解题》云：所选诗一百三十二首也。姓氏下各有品题，拈其警句，如《河岳英灵集》例，而张众甫、章八元、戴叔伦、孟云卿、刘湾五人俱阙，考毛晋《跋》，谓得旧抄本，所缺张、章、戴诸《评》俱在，独刘湾无考，故编中於四家姓氏之下，俱注云：《评》载卷首。今检卷首无之，当由久而复佚耳。又案：钱曾《读书敏求记》，谓得宋鋟本，如朱湾《咏玉》一首，“玉”字作“三”，盖每句皆藏“三”字义也。后人不解诗义，翻谓“三”为讹字，妄改为《咏玉》。

> 	自元至明，刻本皆然，此本仍袭旧讹，知毛晋所云旧抄本，犹未足据也。仲武持论颇矜慎，其谓刘长卿十首以后，语意略同，落句尤甚，鉴别特精。而王士祯《论诗绝句》独非之，盖士祯诗修词之功多於炼意，其模山范水，往往自归窠臼，与长卿所短颇同。殆以中其所忌，故有此自护之论耶？陆游集有是书《跋》曰：“高適字仲武。”此乃名仲武，非適也，然適自字达夫，游实误记而误辨。至称其评品多妄，又称其议论凡鄙，则尤不然。今观所论，如杜诵之“流水生涯尽，浮云世事空”，语本习径，而以为得生人始终之理。张继之“女停襄邑杼，农废汶阳耕”，句太实相，而以为事理双切。颇不免逗漏末派。其馀则大抵精确，不识游何以诋之。至所称钱起之“穷达恋明主，耕桑亦近郊。”刘长卿之“得罪风霜苦，全生天地仁。”此自诗人忠厚之遗，尤不得目以凡鄙。惟王世懋《艺圃撷馀》摘郎士元“暮蝉不可听，落叶岂堪闻”句，谓听闻合掌，而仲武称其工於发端，则切中其失，不为苛论矣。

##### 《极玄集》二卷（江苏巡抚采进本）

> 	唐姚合编。合有诗集，已著录。合为诗，刻意苦吟，工於点缀小景，搜求新意，而刻画太甚，流於纤仄者，亦复不少。宋末“江湖诗派”，皆从是导源者也。

> 	然选录是集，乃特有鉴裁，所取王维至戴叔伦二十一人之诗，凡一百首，今存者凡九十九，合自称为诗家射雕手，亦非虚语。计敏夫《唐诗纪事》，凡载集中所录之诗，皆注曰：右姚合取为《极玄集》，盖宋人甚重其书矣，二十一人之中，惟僧灵一、法振、皎然、清江，四人不著始末；祖咏不著其字，畅当字下作一方空，盖原本有而传写佚阙，其馀则凡字及爵里，与登科之年，一一详载。观刘长卿名下注曰：“宣城人”，与《唐书》称河间人者不同。又皇甫曾注，天宝十二载进士；皇甫冉注，天宝十五载进士。以登科先后为次，置曾於冉之前，与诸书称“兄弟同登进士者”亦不同。知为合之原注，非后人抄撮诸书所增入。总集之兼具小传，实自此始，亦足以资考证也。

##### 《松陵集》十卷（编修汪如藻家藏本）

> 	唐皮日休、陆龟蒙等倡和之诗，考卷端日休之《序》，则编而成集者龟蒙，题集名者日休也。龟蒙有《耒耜经》，日休有《文薮》，皆已著录。依韵倡和，始於北魏王肃夫妇，至唐代，盛於元、白，而极於皮、陆，盖其时崔璞以谏议大夫为苏州刺史，辟日休为从事，而龟蒙適以所业谒璞，因得与日休相赠答。同时进士颜萱，前广文博士张贲、进士郑璧、司马都，浙东观察推官李縠，前进士崔璐，及处士魏朴、羊昭业等，亦相随有作，裒为此集。序称共诗六百八十五首，今考集中日休、龟蒙，各得往体诗九十三首，今体诗一百九十三首，杂体诗三十八首，又联句及问答十有八首。外颜萱得诗三首，张贲得诗十四首，郑璧得诗四首，司马都得诗二首，李縠得诗三首，崔璐、魏朴、羊昭业各得诗一首，崔璞亦得诗二首。其他如清远道士、颜真卿、李德裕、幽独君等五首，皆以追录旧作，不在数内，尚得诗六百九十八首，与《序》中所列之数不符，岂《序》以传写误欤？明宏治壬戌，吴江知县济南刘济民，以旧本重刊，都穆为之《跋》尾，岁久漫漶；毛晋又得宋椠本，重校刻之，今所行者皆毛本。唐人倡和裒为集者凡三。

> 	《断金集》久佚，王士祯记湖广莫进士有《汉上题襟集》，求之不获，今亦未见传本。其存者惟此一集，录而存之，尚可想见一时文雅之盛也。

##### 《二皇甫集》七卷（江苏蒋曾莹家藏本）

> 	唐皇甫冉、皇甫曾兄弟合集也。冉字茂政，丹阳人，天宝十五载进士，大历中官至左补阙；曾字孝常，天宝十二载进士，官至监察御史，谪阳翟令以终。曾集一卷，与《书录解题》合。冉集六卷，较《书录解题》多五卷，然曾集前有大历十年独孤及《序》，称“三百有五十篇”，而此本仅“一百三十四篇”，则已佚其一百十六篇。又《酬杨侍御寺中见招》、《送薛判官之越》、《送魏中丞还河北》、《赋得越山》，皆三韵律诗，而编五言古诗中。《奉寄皇甫补阙》六言一首，乃张继诗，冉有答诗并《序》可证，而亦编为冉诗。知旧本附答诗后，重刊者分体编次，乃杂入六言诗中，遂误为冉诗，则并次第亦非其旧。观其与曾集皆以五言排律别立一体，非惟唐无此名，即宋、元亦尚无此名。其为高棅以后不学者，所窜乱审矣。前有王廷相《序》，后有杨慎《跋》，并称河中刘润之辑《二皇甫集》，然则此集即润之所编也。

##### 《唐四僧诗》六卷（编修汪如藻家藏本）

> 	唐僧灵澈诗一卷，灵一诗二卷，清塞诗二卷，常达诗一卷。案《书录解题》，载灵澈、灵一集，皆一卷，而清塞与常达失载。是集合而辑之，不知何人所编。

> 	灵澈、灵一及常达集前，各载宋沙门赞宁奉敕所撰本传一篇，惟清塞无之，盖赞宁作《高僧传》时偶遗其名也。灵澈诗前有刘禹锡《序》一篇，《文献通考》亦引之，盖灵澈当时与僧皎然游，得见知於侍郎包佶、李纾，故来往长安，其名较著，得以求《序》於名流，然禹锡《序》其诗，凡十卷，兹仅一卷，则亦吉光片羽，非其完书矣。灵澈姓汤，字源澄，越州人。灵一姓吴，广陵人。常达姓顾，字文举，海隅人。清塞即周朴，其人后返初服，不应列为四僧。语详李龏《宏秀集》条下，兹不具论焉。

##### 《薛涛李冶诗集》二卷（编修汪如藻家藏本）

> 	薛涛，蜀中妓；李冶，乌程女道士。涛与元稹相倡和；冶亦尝与刘禹锡游，皆中唐人也。《书录解题》载，薛涛诗一卷，李冶诗一卷，今皆不传。此本皆后人抄撮而成，涛集中如《闻道边城苦》一首，兼载洪迈《唐人万首绝句》、计有功《唐诗纪事》、杨慎《升庵诗话之说》，一诗两见。又《唐诗纪事》之五《离诗》，《唐摭言》之十《离诗》，乃一事讹传，其文互异，亦相连并载。其编辑颇为详慎，附以补遗三篇，又采摭《涛传》及诸书所载事迹，考证亦殊赅备。

> 	《冶集》仅诗十四首。然其中《恩命追入留别唐陵故人》一首，详其词意，不类冶作，殆好事者欲裒冶诗与涛相配，病其太少，姑摭他诗足之也。涛《送友人及题竹郎庙诗》，为向来传诵，然如《筹边楼诗》曰：“平临云鸟八窗秋，壮压西南四十州。诸将莫贪羌族马，最高层处见边头。”其托意深远，有“鲁嫠不恤纬，漆室女坐啸”之思，非寻常裙屐所及，宜其名重一时。冶诗以五言擅长，如《寄校书七兄诗》、《送韩揆之江西诗》、《送阎二十六赴剡县诗》，置之大历十子之中，不复可辨；其风格又远在涛上，未可以篇什之少弃之矣。

##### 《窦氏联珠集》五卷（两江总督采进本）

> 	唐西江褚藏言所辑窦常、窦牟、窦群、窦庠、窦巩兄弟五人之诗，人为一卷，每卷各有《小序》，详其始末。常字中行，官国子祭酒；牟字贻周，官国子司业；群字丹列，官容管经略；庠字胄卿，官婺州刺史；巩字友封，官秘书少监。皆拾遗叔向之子，群、庠以荐辟，馀皆进士科。叔向有集一卷，常有集十八卷，见《唐书艺文志》，今并不传，此集五卷，《唐志》亦著录，而宋时传本颇稀，故刘克庄《后村诗话》称，惜未见联珠集，此本为毛晋汲古阁所刊，末有张昭《跋》，署戊戌岁，晋高祖天福三年也。又有和岘《跋》，及和<山皋>题字，署甲子岁，为宋太祖乾德二年。岘凝之子。<山皋>，岘之弟，岘《跋》称，借抄於致政大夫，即张昭也。又有淳熙戊戌王崧《跋》，亦称世少其本，今刊诸公府。盖抄写流传，至南宋始有蕲州雕版耳。最后为毛晋《跋》，引洪迈《容斋随笔》及计有功《唐诗纪事》，附载叔向诗九篇，又补巩诗六篇，不载於此集者。褚藏言《序》，称牟、群、庠、巩之集，并未遑编录，盖遗篇散见者也。又称：手录《唐书列传》於后，而此本无之，殆偶佚耶。集中附载杨凭、韩愈、韦执中、李益、武元衡、韦贯之、刘伯翁、韦渠牟、元稹、白居易、裴度、令狐楚诸诗，盖谢朓集中附载王融之例。庠诗一首，常诗一首，亦附载牟集之中，不入本集。盖古人倡和，意皆相答，不似后来之泛应，必聚而观之，乃互见作者之意，是亦编次之不苟耳。

##### 《才调集》十卷（江苏巡抚采进本）

> 	蜀韦縠编。縠仕王建为监察御史，其里贯事迹皆未详。是集，每卷录诗一百首，共一千首。《自序》称，观李、杜集，元、白诗，而集中无杜诗，冯舒评此集，谓崇重老杜，不欲芟择，然实以杜诗高古，与其书体例不同，故不采录。舒所说非也。其中颇有舛误，如李白录《愁阳春赋》，是赋非诗；王建录《宫中调笑词》，是词非诗。皆乖体例。贺知章录《柳枝词》，乃刘采春女所歌，非知章作。其曲起於中唐，知章时亦未有。刘禹锡录《别荡子怨》，乃隋薛道衡《昔昔盐》；王之涣录《惆怅词》，所咏乃崔莺莺、霍小玉事，之涣不及见，实王涣作。

> 	皆姓名讹异，然颇有诸家遗篇。如白居易《江南赠萧十九诗》，贾岛《赠杜驸马诗》，皆本集所无，又沈佺期《古意》，高棅窜改成律诗；王维《渭城曲》“客舍青青杨柳春”句，俗本改为“柳色新”。贾岛《赠剑客诗》“谁为不平事”句，俗本改为“谁有如斯”之类。此书皆独存其旧，亦足资考证也。縠生於五代文敝之际，故所选取法晚唐，以秾丽宏敞为宗，救粗疏浅弱之习，未为无见。至冯舒、冯班意欲排斥宋诗，遂引其书於昆体，推为正宗。不知李商隐等，《唐书》但有三十六体之目，所谓西昆体者，实始於宋之杨亿等，唐人无此名也。

##### 《搜玉小集》一卷（江苏巡抚采进本）

> 	不著编辑者名氏。郑樵《通志》已载之，则其来旧矣。旧目题凡三十七人，诗六十三首；此本但三十四人，诗六十二首。盖毛晋重刊所釐定，所注考证颇详；然胡鹄等三人，有录无诗，晋并删其姓氏，已非阙疑存旧之意。又人阙其三，而诗仅阙其二。不足分配三人，必有一人之诗溷於他人名下矣。则所订亦未确也，其次第为晋所乱，不可复考。既不以人叙，又不以体分，编次参差，重出叠见，莫能得其体例，徒以源出唐人，聊存旧本云尔。

##### 《古文苑》二十一卷（两淮马裕家藏本）

> 	不著编辑者名氏。《书录解题》称：世传孙洙巨源，於佛寺经龛中，得之唐人所藏，所录诗赋杂文，自东周迄於南齐，凡二百六十馀首，皆“史传”、“文选”所不载。然所录汉、魏诗文，多从《艺文类聚》、《初学记》删节之本，《石鼓文》亦与近本相同。其真伪盖莫得而明也。南宋淳熙间，韩元吉次为九卷。

> 	至绍定间，章樵为之注释；明成化壬寅，福建巡按御史张世用得本刊之。樵《序》称，有首尾残阙者，姑从旧编，复取史册所遗，以补其数，釐为二十卷。又有杂赋十四首，颂三首，以其文多不全，别为一卷，附於书末，共为二十一卷，则已非经龛之旧本矣。中间王融二诗，题为谢朓，盖因附见朓集而误。又《文木赋》出《西京杂记》，乃吴均所为，见段成式《酉阳杂俎》，亦不能辨别，则编录未为精核。至《柏梁》一诗，顾炎武《日知录》据所注姓名，驳其依托，钱曾《读书敏求记》，则谓旧本但称官位，自樵增注，妄以其人实之。因启后人之疑。又如宋玉《钓赋》：“蜎渊”误作“元洲”；《曹夫人书》：“官绵”误作“官锦”，皆传写之讹，而注复详为之解。王应麟《困学纪闻》亦辨之，则注释亦不能无失。然唐以前散佚之文，间赖是书以传，故前人多著於录，亦过而存之之意欤。据此书所题。樵字升道，临安人，以朝奉郎知吴县事。成化《杭州府志》则作昌化人，知处州事。《宋诗纪事》亦作昌化人，其号曰峒麓，嘉定元年进士，历官知涟海军，授朝散郎知处州。盖昌化即临安属县，此书举其郡名，处州乃所终官，此书则其知吴县时所注也。

##### 《文苑英华》一千卷（御史刘锡嘏家藏本）

> 	宋太平兴国七年，李昉、扈蒙、徐铉、宋白等奉敕编，续又命苏易简、王祐等参修。至雍熙四年书成，宋四大书之一也。梁昭明太子撰《文选》三十卷，迄於梁初。此书所录，则起於梁末，盖即以上续《文选》，其分类编辑，体例亦略相同，而门目更为烦碎，则后来文体日增，非旧目所能括也。周必大《平园集》有是书《跋》，称《太平御览》、《册府元龟》，今闽、蜀已刊。惟《文苑英华》士大夫间绝无而仅有。盖所集止唐文章，如南、北朝间存一二，是时印本绝少，虽韩、柳、元、白之文，尚未甚传。其他如陈子昂、张说、张九龄、李翱诸名士文籍，世尤罕见。故修书官於柳宗元、白居易、权德舆、李商隐、顾云、罗隐，或全卷收入，当真宗朝，姚铉铨择十一，号《唐文粹》，由简故精，所以盛行。

> 	近岁唐文摹印漫多，不假英华而传，其不行於世则宜，云云。盖六朝及唐代文集，南宋初存者尚多，故必大之言如是，迄今四五百年，唐代诗集，已渐减於旧，文集则《宋志》所著录者，殆十不存一，即如李商隐《樊南甲乙集》，久已散佚，今所存本，乃全自是书录出。又如《张说集》，虽有传本，而以此书所载互校，尚遗漏杂文六十一篇，则考唐文者，惟赖此书之存，实为著作之渊海，与南宋之初，其事迥异矣。书在当时，已多讹脱，故方崧卿作《韩集举正》，朱子作《韩文考异》，均无一字之引证。彭叔夏尝作《辨证》十卷，以纠其舛漏重复，然如刘孝威《绍古词》，一收於二百三卷，一收於二百五卷，而字句大同小异者，叔夏尚未及尽究也。此本为明万历中所刊，校正颇详，在活字版《太平御览》之上，而卷帙浩繁，仍多疏漏，今参核诸书，各为厘正。其无别本可证者，则姑仍其旧焉。

##### 《文苑英华辨证》十卷（内府藏本）

> 	宋彭叔夏撰。叔夏，庐陵人，自署曰乡贡进士，其始末未详。《江西通志》亦但列其名於《绍熙壬子乡举》条下，不为立传，盖已无考矣。是书盖因周必大所校《文苑英华》而作。考必大《平园集》有《文苑英华跋》曰：孝宗皇帝欲刻江钿文海，臣奏其去取差谬不足观，乃诏馆阁裒集《皇朝文鉴》。臣因及《文苑英华》，虽秘阁有本，然舛误不可读，俄闻传旨取入，遂经乙览。时御前置校正书籍一二十员，往往妄加涂注，缮写装饰，付之秘阁，顷尝属荆帅范仲艺、筠倅丁介稍加校正；晚幸退休，求别本与士友详议，疑则阙之。惟是元修书非出一手，丛脞重复，首尾衡决，一诗或析为二，二诗或合为一。姓名差互，先后颠倒，不可胜计。其中赋多用员来，非读《泰誓正义》，安知今日之“云”字乃“员”之省文？以“尧韭”对“舜荣”，非读《本草注》，安知其为“菖蒲”。又如切磋之“磋”，驰驱之“驱”，挂帆之“帆”，仙装之“装”，广韵各有侧音，而流俗改切磋为“效课”，以“驻”易驱，以“席”易帆，以“仗”易装，今皆正之，详注逐篇之下，不复遍举。始於嘉泰初年，至四年秋讫工。云云。是书之首，亦有嘉泰四年叔夏《自序》，称益公先生退老邱园，命以校雠，考订商榷用功为多，散在本文，览者难遍，因薈稡其说，以类而分，各举数端，不复具载云云。

> 	则必大所称与士友详议者，盖即叔夏。故与必大校本，同以嘉泰四年成书也。所分诸类，一曰《用字》，为目凡三；二曰《用韵》，为目凡二；三曰《事证》，无子目；四曰《事误》，为目凡二；五曰《事疑》，无子目；七曰《人名》，为目凡五；八曰《官爵》，为目凡三；九曰《郡县》，为目凡三；十曰《年月》，为目凡四；十一曰《名氏》，为目凡三；十二曰《题目》，为目凡二；十三曰《门类》，无子目；十四曰《脱文》，为目凡四；十五曰《同异》，十六曰《离合》，十七曰《避讳》，十八曰《异域》，十九曰《鸟兽》，二十曰《草木》，均无子目；二十一曰《杂录》，为目凡五；其中如磋、驱、帆、装诸字，与必大所举者合。然《序文》称小小异同，在所弗录。原注颇略，今则加详。其未注者，仍附此篇，则视必大原本亦多所损益矣。《文苑英华》本继《文选》而作，於唐代文章，采摭至备，号为词翰之渊薮。而卷帙既富，牴牾实多，在宋代已无善本。

> 	近日所行，又出明人所重刊，承讹踵谬，抑又甚矣。叔夏此书，考核精密，大抵分承讹当改；别有依据，不可妄改；义可两存，不必遽改，三例。中如杜牧《请追尊号表》，以高宗伐鬼方为出《尚书》，显然误记；而叔夏疑是“逸书”，未免有持疑不决之处，然其用意谨严，不轻点窜古书，亦於是可见矣。

##### 《唐文粹》一百卷（内府藏本）

> 	宋姚铉编。陈善《扪虱新话》以为徐铉者，误也。铉字宝臣，庐州人，自署郡望，故曰吴兴。太平兴国中第进士，官至两浙转运使，事迹具《宋史》本传。

> 	是编文赋惟取古体，而四六之文不录；诗歌亦惟取古体，而五七言近体不录。考阮阅《诗话总龟》，载铉於淳化中侍宴，赋《赏花钓鱼》七言律诗，赐金百两，时以比“夺袍赐花”故事。又江少虞“事实类苑”，载铉诗有“疏钟天竺晓，一雁海门秋”句，亦颇清远。则铉非不究心於声律者，盖诗文俪偶，皆莫盛於唐。

> 	盛极而衰，流为俗体，亦莫杂於唐。铉欲力挽其末流，故其体例如是。於欧、梅未出以前，毅然矫五代之弊，与穆修、柳开相应者，实自铉始。其中如杜审言《卧病人事绝》一首，较集本少后四句。则铉亦有所删削。又如岑文本《请勤政改过疏》之类，皆《文苑英华》所不载，其搜罗亦云广博。王得臣《麈史》乃讥其未见《张登集》，殊失之苛。惟文中芟韩愈《平淮西碑》，而仍录段文昌作，未免有心立异。诗中如陆龟蒙《江湖散人歌》，皎然古意诗之类，一概收之，亦未免过求朴野，稍失别裁；然论唐文者，终以是书为总汇，不以一二小疵，掩其全美也。

##### 《西昆酬唱集》二卷（编修汪如藻家藏本）

> 	不著编辑者名氏。前有杨亿《序》，称卷帙为亿所分，书名亦亿所题，而不言裒而成集出於谁手。考田况《儒林公议》云：“杨亿《两禁》变文章之体，刘筠、钱惟演辈，从而效之，以新诗更相属和，亿后编叙之，题曰《西昆酬唱集》。

> 	然则即亿编也。凡亿及刘筠、钱惟演、李宗谔、陈越、李维、刘骘、刁衎、任随、张咏、钱惟济、丁谓、舒雅、晁迥、崔遵度、薛<口英>、刘秉十七人之诗，而亿序乃称属而和者十有五人，岂以钱、刘为主，而亿与李宗谔以下为十五人欤？诗皆近体，上卷凡一百二十三首，下卷凡一百二十五首，而亿《序》称，二百有五十首，不知何时佚二首也。其诗宗法唐李商隐，词取妍华而不乏兴象，效之者渐失本真，惟工组织；於是有优伶挦扯之戏，石介至作《怪说》以刺之。而祥符中遂下诏禁文体浮艳。然介之说，苏轼尝辨之。真宗之诏，缘於《宣曲》一诗，有“取酒临邛”之句，陆游《渭南集》有《西昆诗跋》，言其始末甚详，初不缘文体发也。其后欧、梅继作，坡、谷迭起，而杨、刘之派，遂不绝如线。要其取材博赡，练词精整，非学有根柢，亦不能镕铸变化，自名一家，固亦未可轻诋。

> 	《后村诗话》云：《西昆酬唱集》对偶字面虽工，而佳句可录者殊少，宜为欧公之所厌。又一条云：“君仅以诗寄欧公，公答云，先朝刘、杨风采耸动天下，至今使人倾想，岂公特恶其碑版奏疏？其诗之精工稳切者，自不可废欤。”二说自相矛盾，平心而论，要以后说为公矣。其书自明代以来，世罕流布。毛奇龄初得旧本於江宁，徐乾学为之刻版，以剞劂未工，不甚摹印，康熙戊子，长洲朱俊升又重镌之，前有常熟冯武序。冯舒、冯班，本主西昆一派，武其犹子，故於是书极其推崇，然武谓元和、大和之际，李义山杰起中原，与太原温庭筠、南郡段成式，皆以格调清拔，才藻优裕，为西昆三十六体，以三人俱行十六也。考《唐书》但有三十六体之说，无“西昆”字，亿《序》是集，称取“玉山策府”之名。题曰《西昆酬唱集》，则三十六与西昆各为一事，武乃合而一之，误矣。

##### 《同文馆唱和诗》十卷（浙江鲍士恭家藏本）

> 	宋邓忠臣等撰。同文馆本以待高丽使人，时忠臣等同考校，即其地为试院，因录同舍唱和之作，汇为一编，案《宋史艺文志》有苏易简《禁林宴会集》，欧阳修《礼部唱和诗集》，此书独不著录，《宋志》最为舛漏，盖偶遗之。其相与酬答者，忠臣而外，为张耒、晁补之、蔡肇、余幹、耿南仲、商倚、曹辅、柳子文、李公麟、孔武仲等凡十一人。又有但题其名曰“向”、曰“益”，而不著姓者二人。益疑即温益；向，则不知何人也。耒、补之、肇、南仲、公麟、武仲、益七人，《宋史》有传；忠臣、倚并入元祐党籍，惟幹、子文，行事不概见。辅亦非靖康时为枢筦者，楼钥误合为一。王应麟《困学记闻》已辨之矣。集中不著唱和年月，考《宋史》耒、补之《传》，俱称元祐初，为校书郎，以“耒诗雠书芝阁上，补之诗辍直雠书省”二语核之，乃正其官秘省时，而元祐三年，知贡举者为孔平仲，事见本传。此集并无平仲之名，则非在三年可知。惟忠臣诗有“单阏孟夏草木长”句，自注云：丁卯四月还朝。丁卯为元祐二年，意者即在是岁欤。

> 	又案：辅诗云：“九人同日锁重闱”，而子文又有“毛遂未至空连房”句。注云：同舍十九人，余独后入。疑试官许先后入院，宋制本自如此。时共事十九人，而集中阙其八人，盖古人真朴，不强为其所不能。如“兰亭修禊”，与会者四十一人，有诗者仅二十六人，非佚脱也。诸家专集，惟耒《柯山集》、补之《鸡肋集》、武仲《清江三孔集》，今尚存於世；其馀如肇之《丹阳集》、忠臣之《玉池集》，已佚不传；其馀并有集、无集亦不可考。残篇阙句，实藉此以获见一斑。即有集诸人，以集本校之，亦颇互异。如补之五言“官醪持饷妇”，《鸡肋集》“官醪”作“宫壶”；七言“诗似凉风凄有兴”句，《鸡肋集》“凄有兴”作“来有思”。

> 	此类颇多，题目亦往往不相合，亦未尝不藉为参订之助矣。

##### 《唐百家诗选》二十卷（内府藏本）

> 	旧本题宋王安石编。安石有《周礼新义》，已著录。是书去取，绝不可解，自宋以来，疑之者不一，曲为解者亦不一，然大抵指为安石。惟晁公武《读书志》云：《唐百家诗选》二十卷，皇朝宋敏求次道编。次道为三司判官，尝取其家所藏唐人一百八家诗，选择其佳者凡一千二百四十六首，为一编。王介甫观之，因再有所去取，且题曰：欲观唐诗者，观此足矣。世遂以为介甫所纂，其说与诸家特异。案《读书志》作於南宋之初，去安石未远。又晁氏自元祐以来，旧家文献，绪论相承，其言当必有自，邵博《闻见后录》引晁说之之言，谓王荆公与宋次道同为群牧司判官。次道家多唐人诗集，荆公尽即其本，择善者签帖其上，令吏抄之，吏厌书字多，辄移所取长诗签，置所不取小诗上。荆公性忽略，不复更视。

> 	今世所谓：《唐百家诗选》曰“荆公定”，乃群牧司吏人定也，其说与公武又异。

> 	然说之果有是说，不应公武反不知。考周煇《清波杂志》，亦有是说，与博所记相合。煇之曾祖与安石为中表，故煇持论多左袒安石，当由安石之党以此书不惬於公论，造为是说以解之，托其言於说之，博不考而载之耳？此本为宋乾道中倪仲传所刊，前有仲传《序》，其书世久不传。国朝康熙中，商邱宋荦始购得残本八卷刻之，既又得其全本，续刻以行，而二十卷之数复完，当时有疑其伪者。阎若璩历引高棅《唐诗品汇》所称，以元宗《早渡蒲关诗》为开卷第一，陈振孙《书录解题》所称，非惟不及李、杜、韩三家，即王维、韦应物、元、白、刘、柳、孟郊、张籍皆不及，以证其真。又残本佚去安石原序。若璩以《临川集》所载补之。其文俱载若璩《潜邱劄记》中。惟今本所录共一千二百六十二首，较晁氏所记多十六首。若璩未及置论，或传写《读书志》者，误以六十二为四十六欤？

> 	至王昌龄《出塞诗》，诸本皆作“若使龙城飞将在”，惟此本作“卢城飞将在”，若璩引唐平州治卢龙县以证之；然唐三百年，更无一人称“卢龙”为“卢城”者，何独昌龄杜撰地名？此则其过尊宋本之失矣。

##### 《会稽掇英总集》二十卷（浙江郑大节家藏本）

> 	宋孔延之编。前自有《序》，首题其官为尚书司封郎中，知越州军州事，浙东兵马钤辖；末署熙宁壬子五月一日，越州清思堂。案：施宿《嘉泰会稽志》，延之於熙宁四年，以度支郎官知越州，五年十一月召赴阙。壬子正当熙宁五年，其岁月与《会稽志》合。惟《志》称延之为度支郎官，而此作司封郎中。集中有沈立等《和蓬莱阁诗》，亦作《孔司封集》为延之手订，於官位不应有误，知施宿所记为讹也。延之以会稽山水人物，著美前世，而纪录赋咏，多所散佚，因博加搜采，旁及碑版石刻，自汉迄宋，凡得铭、志、歌、诗等八百五篇，辑为二十卷，各有类目。前十五卷为诗：首曰《州宅》，次《西园》，次《贺监》，次《山水》，分《兰亭》等八子目；次《寺观》，分《云门寺》等四子目，而以祠宇附之；次《送别》，次《寄赠》，次《感兴》，次《唱和》。后五卷为文：首曰《史辞》，次《颂》，次《碑铭》，次《记》，次《序》，次《杂文》，书中於作者皆标姓名，而独称王安石为史馆王相，盖作此书时，王安石柄政之际，故有所避而不敢直书欤。所录诗文，大都由搜岩剔薮而得之，故多出名人集本之外，为世所罕见。如大历浙东唱和五十馀人，今录唐诗者，或不能举其姓氏，实赖此以获传。其於《唐、宋太守题名壁记》，皆全录原文，以资考证，裨益良多，其蒐访之勤，可谓有功於文献矣。其书世鲜流传，藏弆家多未著录，此本乃明山阴祁氏“淡生堂”旧抄，在宋人总集之中最为珍笈，其精博在严陵诸集上也。

##### 《清江三孔集》四十卷（两江总督采进本）

> 	宋新喻孔文仲及其弟武仲、平仲之诗文。庆元中，临江守王<辶苇>所编也。

> 	文仲字经父，嘉祐六年进士，官中书舍人；武仲字常父，嘉祐八年进士，官礼部侍郎；平仲字毅父，治平二年进士，官金部郎中。事迹具《宋史》本传。文仲兄弟与苏轼、苏辙同时，并以文章名一世，故黄庭坚有“二苏联璧”，“三孔分鼎”之语。南渡后遗文散佚，<辶苇>始访求而刻之。前有庆元五年周必大《序》。陈振孙《书录解题》，称文仲二卷，武仲十七卷，平仲二十一卷，与此本合。文仲诗仅七首，然吕祖谦《宋文鉴》载其《早行》古诗一首，乃佚而不收，《文鉴》编於孝宗淳熙四年，《舍人集》编於宁宗庆元四年，在其后二十一年，不应不见，岂<辶苇>有所去取耶？武仲《侍郎集》，青词、斋文同题曰“制”，於例未安，似非原目，平仲《郎中集》中古律诗外，别出《诗戏》三卷，皆人名、药名、回文、集句之类，盖仿《松陵集》杂体别为一卷例也。案：王士祯《居易录》，载宋荦《寄三孔文集》，通仅五卷，惜其已非庆元之旧。士祯、荦皆家富图籍，而所见尚非完帙，则此本岿然独全，亦深足宝重矣。

##### 《三刘家集》一卷（江西巡抚采进本）

> 	宋刘涣、刘恕、刘羲仲撰。涣字凝之，筠州人，登天圣八年进士，为颍上令，以太子中允致仕。恕，涣之子，有《通鉴外纪》；羲仲，恕之子，有《通鉴问疑》，并已著录。涣祖孙父子，并刚直有史才，而恕最优。司马光称其“博闻强记，细大之事，皆有稽据”，诚公论也。是集为咸淳中，其裔孙御史元亨所辑。盖南宋之末，已无传本，仅掇拾於残阙之馀，故涣仅诗四首，文二首；恕仅《通鉴外纪序》一首，并其子所记《通鉴问疑》；羲仲仅《家书》一首。馀皆同时诸人唱和之作，及他人之文有关於涣父子者也。其中称涣曰“西涧先生”，称恕曰“秘丞”，称羲仲曰“检讨”，固其子孙之词；至於诸人诗文，标题一概删去其称字之文，而改曰西涧先生、秘丞、检讨，则非其实矣，是其编次之陋也。至明万安贪鄙无耻，为世僇笑，而独存其一《跋》於卷末，涣父子祖孙岂藉是人以表彰乎？今刊除之，俾无为三人玷焉。

##### 《二程文集》十三卷、《附录》二卷（江西巡抚采进本）

> 	宋明道程子、伊川程子合集也。陈振孙《书录解题》载，《明道集》四卷，《遗文》一卷；《伊川集》一本，二十卷，一本九卷。又《河南程氏文集》十二卷，二程共为一集，为建宁所刻本。是宋世所传已参错不同。此本出自胡安国家，刘珙、张栻尝刻之长沙，安国於原文颇有改削。如《定性书》、《明道行述》、《上富公谢帅书》中，删落至数十字；又《辞官表》颠倒次第，《易传序》改“氵公”为“氵斥”；祭文改“侄”为“犹子”。珙等所刻，一以安国为主，朱子深以为不可，尝以书抵珙及栻，盛气诟争，辩之甚力，具载《晦菴集》中。然二人迄不尽用其说，盖南宋之初，学者犹各尊所闻。不似淳祐以后，门户已成，羽翼已众，於朱子之言，一字不敢异同也。元至治间，临川谭善心重为校刊，始与蜀人虞槃商榷考订，悉从朱子所改，其《定性书》、《富谢》二书，所删字，亦求得别本补足；又搜辑《程子遗文》十六篇，《遗事》十一条，并朱子论胡本错误诸书，别为二卷，附之於后；惟伊川诗仅有三章，《河南府志》载其《陆浑乐游诗》云：“东郊渐微绿，驱马欣独往。舟萦野渡时，水乐春山响。身闲爱物外，趣逸谐心赏。归路逐樵歌，落日寒山上。”集中无之。《地志》率多假借名人以夸胜迹，其殆好事者所依托欤。

##### 《宋文选》三十二卷（浙江巡抚采进本）

> 	不著编辑者名氏。案张邦基《墨庄漫录》，称崔伯易有《金华神记》，编入《圣宋文选后集》中，则此乃其前集，在南渡以前矣。所选皆北宋之文，自欧阳修以下十四人，惟取其有关於经术、政治者，诗、赋、碑铭之类不载焉；中无“三苏”文字，而黄庭坚、张耒之文则录之；岂当时苏文之禁最严，而黄、张之类，则稍宽欤？又其中无“二程”文，盖不以文士目之也。何焯《义门读书记跋》，所校《元丰类稿》后曰，己卯冬，於保定行台（案：焯是时在直隶巡抚李光地署中）阅内府所赐大臣《古文渊鉴》，有在集外者六篇，则《书魏郑公传后》、《邪正辨说》、《再上田正言书》、《上欧蔡书》也。后知立斋相公（案：立斋为大学士徐元文之别号）有建本《圣宋文选》数册，其中有《南丰文》二卷，嘉善柯崇朴借抄，遂传於外。此六篇者皆在焉云云。案：《书魏郑公传后》一篇，《宋文鉴》亦载，不仅见於此集中，焯盖考之未审；然《南丰外集》、《续稿》，今并不传，其佚篇惟赖此集以存，盖亦不为无功矣。宋人选宋文者，南宋所传尚多，北宋惟此集存耳。其赅备虽不及《文鉴》，然用意严慎，当为能文之士所编，尤未可与南宋建阳坊本，出於书贾杂抄者，一例视之也。

### 一百八十七 集部四十

#### 总集类二△《坡门酬唱集》二十三卷（江苏巡抚采进本）

> 	宋邵浩编。浩字叔义，金华人，前有张叔椿《序》云：岁己酉，朅来豫章，机幕邵君实隆兴同升，出示巨编，目曰《坡门酬唱》，总成六百六十篇，命工鋟木，以广其传，末题绍兴元年五月二十四日。又有浩自作《引》云：绍兴戊寅，浩年未冠，肄业成均，隆兴癸未，始得第以归，因取“两苏公”兄唱弟和及“门下六君子”平日属和两公之诗，摭而录之，曰《苏门酬唱》。淳熙己酉，浩官豫章，临江谢公为之作《序》，且更曰《坡门酬唱》，末题绍兴庚戌四月一日。考癸未为孝宗隆兴元年，己酉为淳熙十六年，上距高宗绍兴元年辛亥己五十九年，且庚戌为建炎四年，亦不得题绍兴，二《序》纪年显然有误。案：淳熙己酉，孝宗内禅，次年庚戌，即光宗绍熙元年，则《序》内，“绍兴”必“绍熙”之讹，特据浩《引》所言叔椿《序》当先成，乃浩《引》题四月，叔椿《序》反题五月，亦为舛错未合，殆传写既久，或经后人所妄改欤。前十六卷为轼诗，而辙及诸人和之者；次辙诗四卷；次黄庭坚、秦观、晁补之、张耒、陈师道等诗三卷，亦录轼及诸人和作，惟李廌阙焉。其不在八人之数，而别有继和者，亦皆附入，为注以别之。其诗大抵同题共韵之作，比而观之，可以知其才力之强弱，与意旨之异同，较之散见诸集，易於互勘，谈艺者亦深有裨也。至於本集所有，《山谷外集》所载，《次韵子瞻书黄庭经尾》，《付蹇道士》、《韵晁补之》、《廖正一赠答诗》，补之又有《和子瞻种松》、《赠杜舆秀才》三首，今《坡集》载坡诗止二首，而此集均未编入，小小挂漏，在所不免，亦不必为之苛责矣。

##### 《乐府诗集》一百卷（江苏巡抚采进本）

> 	宋郭茂倩撰。《建炎以来系年要录》，载茂倩为侍读学士郭褎之孙，源中之子，其仕履未详。本浑州须城人，此本题曰太原，盖署郡望也。是集总括历代乐府，上起陶唐，下迄五代，凡《郊庙歌词》十二卷，《燕射歌词》三卷，《鼓吹曲词》五卷，《横吹曲词》五卷，《相和歌词》十八卷，《清商曲词》八卷，《舞曲歌词》五卷，《琴曲歌词》四卷，《杂曲歌词》十八卷，《近代曲词》四卷，《杂谣歌词》七卷，《新乐府词》十一卷。其《解题》徵引浩博，援据精审，宋以来考“乐府”者，无能出其范围。每题以古词居前，拟作居后，使同一曲调，而诸格毕备，不相沿袭，可以药剽窃形似之失。其古词多前列本词，后列入乐所改，得以考知孰为侧，孰为趋，孰为艳，孰为增字、减字。其声词合写，不可训诂者，亦皆题下注明。尤可以药摹拟聱牙之弊，诚乐府中第一善本。明梅鼎祚《古乐苑》曰：郭氏意务博揽，间有诗题，混列乐府。如《采桑》则刘邈《万山见采桑人》、《从军行》则王粲《从军诗》，梁元帝《同王僧辨从军》、江淹《拟李都尉从军》，张正见《星名从军诗》、庾信《同卢记室从军》之类，有取诗首一二语窜入前题。如“自君之出矣”，则鲍令晖《题诗后寄行人》，“长安少年行”则何逊学古诗《长安美少年》之类。有辞类前题原未名为歌曲，如《苦热行》任昉、何逊但云“苦热”，“斗鸡”篇，梁简文但云“斗鸡”之类。有赋诗为题，而其本辞实非乐府，若张正见“晨鸡高树鸣”，本阮籍《咏怀诗》“晨鸡鸣高树，命驾起旋归”；张率“雀乳空井中”，本傅元杂诗，“鹊巢邱城侧，雀乳空井中”之类；亦有全不相蒙，如《善哉行》则江淹《拟魏文游宴》；《秋风》则吴迈远“古意赠今人”之类。有一题数篇半为牵合，如杨方《合欢诗》后三首为杂诗，《采莲曲》则梁简文后一首本《莲花赋》中歌之类，并当删正。云云。其说亦颇中理，然卷帙既繁，牴牾难保，司马光《通鉴》犹病之，何况茂倩斯集？要之大厦之材，终不以寸朽弃也。

##### 《古今岁时杂咏》四十六卷（江苏巡抚采进本）

> 	宋蒲积中编。积中履贯未详。初，宋绶有《岁时杂咏》二十卷，晁公武《郡斋读书志》，谓宣献昔在中书第三阁，手编古诗及魏、晋迄唐人岁时章什，釐为十八卷，今益为二十卷。积中因其原本，续为此书；前有绍兴丁卯《自序》，称宣献所集，允称广博，然本朝如欧阳、苏、黄与夫半山、宛陵、文潜、无己之流，逢时感慨，发为辞章，不在古人下；因取其卷目而择今代之诗附之，名曰《古今岁时杂咏》。鋟版以传，盖所增惟宋人之诗，而目类则一仍其旧也，晁公武载绶原本诗一千五百六首，而此本二千七百四十九首，比绶所录增一千二百四十三首。

> 	则一代之诗，已敌古人五分之四，其蒐采亦可谓博矣。其书自一卷至四十二卷，为元日至除夜二十八目；其后四卷，则凡只题月令而无节序之诗皆附焉。古来时令之诗，摘录编类，莫备於此，非惟歌咏之林，并亦典故之薮，颇可以资采掇云。

##### 《严陵集》九卷（浙江范懋柱家天一阁藏本）

> 	宋董弅编。弅东平人，逌之子也。自著曰广川，盖欲附仲舒裔耳。绍兴间知严州，因辑严州诗文，自谢灵运、沈约以下，迄於南宋之初。前五卷皆诗，第六卷诗后附赋二篇，七卷至九卷则皆碑铭题记等杂文。弅《自序》谓，尝与僚属修是州《图经》，蒐求碑版，稽考载籍，所得逸文甚多，又得郡人喻彦先家所藏书，与教授沈愫广求备录而成。是集中如司马光《独乐园钓鱼菴诗》，本作於洛中，以首句用严子陵事，因牵而入於此集，未免假借附会，沿《地志》之陋习。然所录诗文，唐以前人虽尚多习见，至於宋人诸作，自有专集者数人外，他如曹辅、吕希纯、陈瓘、朱彦、江公望、江公著、蔡肇、张伯玉、钱勰、李昉、扈蒙、刘昌言、丁谓、范师道、张保雝、章岷、阮逸、关咏、李师中、庞籍、孙沔、王存、冯京、刁约、元绛、张景修、岑象求、邵亢、马存、陈轩、吴可几、叶棐恭、刘泾、贾青、王达、张绶、余辟、刁衎、倪天隐、周邦彦、罗汝楫、詹亢宗、陈公亮、钱闻诗诸人，今有不知其名者，有知名而不见其集者，藉弅是编，尚存梗概，是亦谈艺者，所取资矣。惟弅《序》作於绍兴九年，而第九卷中，有钱闻诗《浚西湖记》，作於淳熙十六年，上距绍兴九年凡五十一年；又有陈公亮《重修严先生祠堂记》及《书瑞粟图》二篇，作於淳熙乙巳，《重修贡院记》一篇，作於淳熙丙午，亦上距弅作《序》之时，凡四十七、八年，则后人又有所附益。已非弅之本书，要亦宋人所续也。

##### 《南岳倡酬集》一卷、《附录》一卷（编修汪如藻家藏本）

> 	宋朱子与张栻、林用中同游南岳倡和之诗也。用中字择之，号东屏，古田人，尝从朱子游。是集作於乾道二年十一月，前有栻《序》，称《来往湖湘二纪》，梦寐衡岳之胜，丁亥秋，新安朱元晦来访予湘水之上，偕为此游。而朱子诗题中亦称栻为“张湖南”，盖必栻当时官於衡、湘间，故有此称。而《宋史》本传，止载栻孝宗时，任荆湖北路转运副使，后知江陵府，安抚本路，不言其曾官湖南，疑史有脱漏也。其游自甲戌至庚辰凡七日，朱子《东归乱稿序》称，得诗百四十馀首，栻《序》亦云，百四十有九篇；今此本所录止五十七题，以《朱子大全集》参校，所载又止五十题，亦有《大全集》所有而此本失载者。又每题皆三人同赋，以五十七题计之，亦不当云一百四十九篇。不知何以参错不合。又卷中联句，往往失去姓氏标题，其他诗亦多依《朱子集》中之题，至有题作《次敬夫韵》，而其诗实为栻作者，盖传写者讹误脱佚，非当日原本矣。后有朱子《与林用中书》三十二篇，《用中遗事》十条，及朱子所作《字序》二首，皆非此集所应有。或林氏后人所附益欤？然以“南岳”标题，而泛及别地之尺牍；以倡酬为名，而滥载平居之讲论；以三人合集，而独载用中一人之言行。皆非体例，姑以原本所有存之云耳。

##### 《万首唐人绝句诗》九十一卷（内府藏本）

> 	宋洪迈编。迈有《容斋随笔》，已著录。迈於淳熙间，录唐五七言绝句五千四百首进御，后复补辑得满万首为百卷，绍兴三年上之。是时降敕褒嘉，有“选择甚精，备见博洽”之谕，陈振孙《书录解题》，谓其中多采宋人诗，如李九龄、郭震、滕白、王嵒、王初之属，其尤不深考者，为梁何逊。刘克庄《后村诗话》，亦谓其但取唐人文集杂说，抄类成书，非必有所去取。盖当时琐屑摭拾，以足万首之数，其不能精审，势所必然，无怪后人之排诋。至程珌《洺水集》责迈不应以此书进御，则与张栻诋吕祖谦，不应编《文鉴》，同一偏见，论虽正而实迂矣。是书原本一百卷。每卷以百首为率，而卷十九至卷二十二，皆不满百首，又五言止十六卷，合之七言七十五卷，亦不满百卷。目录后载，嘉定间绍兴守吴格《跋》，谓原书岁久蠹阙，因修补以永其传，此本当是修补之后，复又散佚也。

##### 《声画集》八卷（山东巡抚采进本）

> 	宋孙绍远编。绍远字稽仲，自署曰谷桥，未知“谷桥”何地也。所录皆唐、宋人题画之诗。凡分二十六门：曰《古贤》、曰《故事》、曰《佛像》、曰《神仙》、曰《仙女》、曰《鬼神》、曰《人物》、曰《美人》、曰《蛮夷》、曰《赠写真者》、曰《风云雪月》、曰《州郡山川》、曰《四时》、曰《山水》、曰《林木》、曰《竹》、曰《梅》、曰《窠石》、曰《花卉》、曰《屋舍》、《器用》、曰《屏扇》、曰《畜兽》、曰《翎毛》、曰《虫鱼》、曰《观画》、《题画》、曰《画壁》、《杂画》。钱曾《读书敏求记》，谓其书不著编者姓氏，后人以卷首有刘莘老《题老子画像诗》，因误为莘老所辑。此本卷首，有淳熙丁未十月绍远《自序》，谓入广之明年，以所携前贤诗，及借之同官择其为画而作者，编为一集，名之曰《声画》，用“有声画、无声诗”之意也，则为绍远编集，确有明证。岂曾所藏本偶佚此序耶？其编次颇为琐屑，如卷五“梅”为一门，卷六“花卉门”中又有“早梅”、“墨梅”诸诗，殊少伦绪。然《序》称画有远近，诗有先后，其他参差不齐甚多，故不得而次第之，则绍远已自言之矣。其所录如刘莘老、李廌、折中古、夏均父、徐师川、陈子高、王子思、刘叔赣、僧士珪、王履道、刘王孟、林子来、李商老、李元应、喻迪孺、李诚之、潘邠老、崔德符、蔡持正、王佐才、曾子开、陶商翁、崔正言、林子仁、吴元中、张子文、王承可、曹元象、僧善权、祖可、壁师、闻人武子、韩子华、蔡天启、程叔易、李成年、赵乂若、谢民师、李膺仲、倪巨济、华叔深、欧阳辟诸人，其集皆不传。且有不知其名字者，颇赖是书存其一二，则非惟有资於画，且有资於诗矣。

##### 《宋文鉴》一百五十卷（内府藏本）

> 	宋吕祖谦编。祖谦有《古周易》，已著录。案：李心传《建炎以来朝野杂记》，称临安书坊，有所谓《圣宋文海》者，近岁江钿所编。孝宗得之，命本府校正刻版。周必大言其去取差谬，遂命祖谦校正。於是尽取秘府及士大夫所藏诸家文集，旁采传记他书，悉行编类，凡六十一门，又称有近臣密启，所载臣僚奏议，有诋及祖宗政事者，不可示后世。乃命直院崔敦诗更定，增损去留凡数十篇，然讫不果刻也。此本不著为祖谦原本，为敦诗改本。《朱子语录》称《文鉴》收蜀人吕陶《论制师服》一篇，为敦诗所删；此本六十一卷中仍有此篇，则非敦诗改本确矣。商辂《序》，称当时临安府，及书肆皆有版，与心传所记亦不合。盖官未刻，而其后坊间私刻之，故仍从原本耳。祖谦之为此书，当时颇铄於众口，张端义《贵耳集》，称东莱修《文鉴》成，独进一本，满朝皆未得见，惟大珰甘昺有之。

> 	公论颇不与。得旨除直秘阁，为中书陈骙所驳，载於陈之《行状》。《朝野杂记》又引《孝宗实录》，称祖谦编《文鉴》，有通经而不能文词者，亦表奏厕其间，以自矜党同伐异之功，缙绅公论皆嫉之。又载张栻时在江陵，《与朱子书》曰：伯恭好敝精神於闲文字中，何补於治道，何补於后学？承当编此等文字，亦非所以成君德也。而《朱子语录》记其选录五例，亦微论其去取有未当。盖一时皆纷纷訾议。案录副本以献中官，祖谦似不至是。所谓通经而不能文章者，盖指伊川，然伊川亦非全不能文。至此书所载《论政》、《论学》之文，不一而足，安得尽谓之无补？栻殆闻有此举，未见此书，意其议出周必大，必选词科之文，故意度而为此语也。陈振孙《书录解题》记朱子晚年语学者曰，此书编次，篇篇有意，其所载奏议，亦系当时政治大节，祖宗二百年规模与后来中变之意，尽在其间，非选粹比也。然则朱子亦未始非之，殆日久而后论定欤。

##### 《古文关键》二卷（江苏巡抚采进本）

> 	宋吕祖谦编。取韩愈、柳宗元、欧阳修、曾巩、苏洵、苏轼、张耒之文，凡六十馀篇，各标举其命意布局之处，示学者以门径，故谓之“关键”。卷首冠以总论看文、作文之法，考《宋史艺文志》载是书作二十卷，今卷首所载看诸家文法，凡王安石、苏辙、李廌、秦观、晁补之，诸人俱在论列，而其文无一篇录入。似此本非其全书，然《书录解题》所载，亦祗二卷，与今本卷数相合，所称韩、柳、欧、苏、曾诸家，亦与今本家数相合，知全书实止於此。《宋志》荒谬，误增一十字也。此本为明嘉靖中所刊，前有郑凤翔《序》。又别一本所刻，旁有钩抹之处，而评论则同，考陈振孙谓：其标抹注释，以教初学。则原本实有标抹，此本盖刊版之时，不知宋人读书於要处多以笔抹，不似今人之圈点，以为无用而删之矣。叶盛《水东日记》曰：宋儒批选文章，前有吕东莱，次则楼迂斋、周应龙，又其次则谢叠山也。朱子尝以拘於腔子议东莱矣。要之，批选议论，不为无益，亦讲学之一端耳云云。然祖谦此书，实为论文而作，不关讲学。盛之所云，乃文章正宗之批，非此书之评也。

##### 《回文类聚》四卷、《补遗》一卷（编修汪如藻家藏本）

> 	宋桑世昌编，世昌有《兰亭考》，已著录。考刘勰《文心雕龙》曰：“回文所兴，则道原为始。”梅庚注谓，原当作“庆”，宋贺道庆也。盖其时《璇玑图诗》未出，故勰云然。世昌以苏蕙时代在前，故用为托始，且绘像於前卷首，以明创造之功，其说良是。然《艺文类聚》载曹植《镜铭》八字，回环读之，无不成文，实在苏蕙以前。乃不标以为始，是亦稍疏。又苏伯玉妻《盘中诗》，据《沧浪诗话》，自《玉台新咏》以外，别无出典，旧本具在，不闻有图，此书绘一圆图，莫知所本。考原诗末句，称当从中央周四角，则实方盘而非圆盘；所图殆亦妄也，惟是咏歌渐盛，工巧日增，诗家既开此一途，不可竟废，录而存之，亦足以资博洽。是书之末有世昌自《跋》，称至道御制，登载卷首。此本无之，殆传写佚脱欤？其《补遗》一卷，则国朝康熙中，苏州朱存孝所采，兼及明人。

> 	然於明典故中，所载御制回文诗三十图，在耳目前者，即不收，则所漏亦多矣，姑附存以备参考云尔。

##### 《五百家播芳大全文粹》一百十卷（江苏巡抚采进本）

> 	宋魏齐贤、叶棻同编。齐贤字仲贤，自署钜鹿人。棻字子实，自署南阳人。

> 	考宋南渡以后，钜鹿、南阳皆金地，殆以魏氏本出钜鹿，叶氏本出南阳，偶题郡望，非其真里籍也。是编皆录宋代之文，骈体居十之六七，虽题曰五百家，而卷首所列姓氏实五百二十家，网罗可云极富。中间多采宦途应酬之作，取充卷数，不能一一精纯；又仿《文选》之例，於作者止书其字，人远年湮，亦往往难以考见，疑为书肆刊本，本无鉴裁，故买菜求益，不免失於冗滥。朱彝尊尝《跋》此书，惜无人为之删繁举要，则亦病其冗杂矣。然渣滓虽多，精华亦寓，宋人专集不传於今者，实赖是书略存梗概，亦锺嵘所谓“披沙拣金，往往见宝者”矣。故彝尊虽恨其芜，终赏其博也。又彝尊所见徐炯家宋刻本，称二百卷，今抄本止一百十卷，寻检首尾，似无阙佚，殆彝尊记忆未审，或偶然笔误欤？首载绍熙庚戌南徐许开《序》。开字仲启，以中奉大夫提举武夷冲祐观。著有《志隐类稿》，见赵希弁《读书附志》。

##### 《崇古文诀》三十五卷（内府藏本）

> 	宋楼昉撰。昉字旸叔，号迂斋，鄞县人，绍熙四年进士，历官守兴化军，卒追赠直龙图阁。是集乃所选古文凡二百馀首，陈振孙《书录解题》，称其大略如吕氏《关键》，而所录自秦、汉而下至於宋朝，篇目增多，发明尤精，学者便之，所言与今本相合。惟《书录解题》作五卷，《文献通考》亦同。篇帙多寡迥异，疑传写者误脱三十二字也。宋人多讲古文，而当时选本存於今者，不过三四家，真德秀《文章正宗》以理为主，如饮食惟取御饥，菽粟之外，鼎俎烹和皆在其所弃。如衣服惟取御寒，布帛之外，黼黻章采皆在其所捐。持论不为不正，而其说终不能行於天下。世所传诵，惟吕祖谦《古文关键》，谢枋得《文章轨范》及昉此书而已。而此书篇目较备，繁简得中，尤有裨於学者，盖昉受业於吕祖谦，故因其师说，推阐加密；正未可以文皆习见，而忽之矣。

##### 《成都文类》五十卷（两淮盐政采进本）

> 	案：《成都文类》诸家著录，皆称宋袁说友编，说友有《东塘集》，已著录。

> 	是编前有说友《序》，盖其庆元五年为四川安抚使时所作。然卷首别有题名一页，称：迪功郎监永康军崇德庙扈仲荣、迪功郎新差充利州州学教授杨汝明、从事郎广安军军学教授费士威、从事郎前成都府学教授何德固、文林郎山南西道节度掌书记宋德之、文林郎前利州东路安抚司幹办公事赵震、宣教郎新奏辟知绵州魏城县主管劝农公事徐景望、奉议郎新云安军使兼知夔州云安县主管劝农公事借绯程遇孙编集，而不列说友之名。说友《序》中亦但云，爰属僚士，摭诸方策，裒诸碑志。而无自为裁定之语。然则此集之编，出说友之意，此集之成，则出八人之手。当时旧本题识本明，后人以《序》出说友，遂并此书而归之，非其实也。所录凡赋一卷，诗歌十四卷，文三十五卷。上起西汉，下迄孝宗淳熙间，凡一千篇有奇，分为十有一门，各以文体相从，故曰《文类》。每类之中，又各有子目，颇伤繁碎。然《昭明文选》已创是例，宋人编杜甫、苏轼诗，亦往往如斯，当时风尚使然，不足怪也。以周复俊《全蜀艺文志》校之，所载不免於挂漏，然创始者难工，踵事者易密，固不能一例视之；且使先无此书，则逸篇遗什，复俊必有不能尽考者！其蒐辑之功，亦何可尽没乎？

##### 《文章正宗》二十卷、《续集》二十卷（内府藏本）

> 	宋真德秀编。德秀有《四书集编》，已著录。是集分辞令、议论、叙事、诗歌四类，录《左传》、《国语》以下，至於唐末之作。（案总集之选录《左传》、《国语》自是编始，遂为后来坊刻古文之例。）其持论甚严；大意主於论理，而不论文，《刘克庄集》有《赠郑宁文》诗曰：“昔侍西山讲读时，颇於函丈得精微；书如‘逐客’犹遭黜，辞取‘横汾’亦恐非。筝笛焉能谐雅乐，绮罗原未识深衣；嗟予老矣君方少，好向师门识指归。”其宗旨具於是矣。然克庄《后村诗话》又曰：文章正宗初萌芽，以诗歌一门属予编类，且约以世教民彝为主。如仙释、闺情、宫怨之类，皆弗取。余取汉武帝《秋风辞》。西山曰：“文中子亦以此辞为悔心之萌，岂其然乎？”意不欲收，其严如此。然所谓“怀佳人兮不能忘”，盖指公卿扈从者，似非为后宫而设。凡余所取，而西山去之者大半，又增入陶诗甚多。如三谢之类多不收，详其词意，又若有所不满於德秀者。盖道学之儒，与文章之士各明一义，固不可得而强同也。顾炎武《日知录》亦曰：真希元《文章正宗》所选诗，一扫千古之陋，归之正旨，然病其以理为宗，不得诗人之趣。且如《古诗十九首》，虽非一人之作，而汉代之风略具乎此。今以希元之所删者读之，不如饮美酒，被服纨与素，何异《唐风山有枢》之篇？“良人惟古欢，枉驾惠前绥”，盖亦《邶风雄雉于飞》之义。牵牛织女，意仿大东，兔丝女萝，情同车辖，十九作中，无甚优劣。必以坊淫正俗之旨，严为绳削；虽矫昭明之枉，恐失《国风》之义。六代浮华，固当刊落，必使徐、庾不得为人，陈、隋不得为代，毋乃太甚。岂非执理之过乎，所论至为平允，深中其失。故德秀虽号名儒，其说亦卓然成理，而四五百年以来，自讲学家以外，未有尊而用之者，岂非不近人情之事，终不能强行於天下欤。然专执其法以论文，固矫枉过直，兼存其理，以救浮华冶荡之弊，则亦未尝无裨。藏弆之家，至今著录，厥亦有由矣。《续集》二十卷，皆北宋之文，阙诗歌、辞命二门；仅有叙事、议论，而末一卷议论之文，又有录无书，盖未成之本，旧附前集以行，今亦仍并录焉。

##### 《天台前集》三卷、《前集别编》一卷、《续集》三卷、《续集别编》六卷（浙江范懋柱家天一阁藏本）

> 	案：是集，皆裒辑《天台题咏》。《前集》，宋李庚原本，林师蒧等增修。

> 	皆录唐以前诗，成於宁宗嘉定元年戊辰，有郡守宣城李兼《序》。《前集别编》一卷，则师蒧子表民所辑补，又附拾遗诗十二首。有陈耆卿《跋》及表民《自记》，题癸未小至，乃嘉定十六年。《续集》前二卷亦李庚原本，后一卷则师蒧、林登、李次謩等所汇录，皆宋初迄宣、政间人之诗，亦成於嘉定元年。后附拾遗诗七首，《跋》称得此於会稽鬻书者十年，今刻之《续集》后。似亦为表民所题也。《续集别编》，则表民以所得南渡后诸人之诗，及《续集》内阙载者，次第裒次而成。

> 	前五卷末有表民《自跋》，题戊申中秋，乃理宗淳祐八年，后一卷末题庚戌夏五，则淳祐十年，盖父子相继甄辑，历四十年而后成书也。庚字子长，其爵里无考，惟李兼《序》有李棨出其先公御史所裒文集语，又有寓公李公语，则尝官御史而流寓天台者也。师蒧字咏道，临海人，尝官州学学谕；表民字逢吉，与林登、李次謩仕履均不可考。表民别有《赤城集》，诗文兼载，此集则有诗而无文，虽仅方隅之赋咏，而遗集沦亡者，每藉此以幸存百一，足为考古者采摭之所资；固当与会稽《掇英总集》诸书并传不废矣。此为明初刊本，而《前集》后题：台州州学教授姚宜中校勘一行，《前集别编》后题台州州学教授姜一容点检一行，盖原从宋刻翻雕，故尚仍旧式。惟每集下以元、亨、利、贞四字分编。案：贞乃宋仁宗嫌名，宋代诸书，例皆改避，师蒧等不应於标目之中显触庙讳，殆重刻者所妄加欤？

##### 《赤城集》十八卷（浙江鲍士恭家藏本）

> 	宋林表民编。集中载吴子良《赤城续志序》，称其字曰逢吉，与撰《天台前集别编》之林表民合。又称为东鲁人，则里贯互异，盖其先世自曲阜徙临海，故从其祖贯言之，非别一人也。表民尝续陈耆卿《赤城志》，复取记志、书传、铭诔、赞颂之文，为《志》所不载者，薈而辑之，以成此集。前有淳祐八年吴子良《序》，称分门会稡，并诗为一。今此集仅有文一百八十二首，而无诗；又明谢铎《赤城新志》载，《赤城集》二十八卷，有刻本在内阁，而此本亦只十八卷，疑原本尚有诗十卷，为传抄者所脱佚，已非完本矣。

##### 《妙绝古今》四卷（内府藏本）

> 	不著编辑者名氏。前有嘉靖乙卯南赣巡抚谈恺刊《书序》，后有南安知府王廷幹《跋》，但称为宋人所选，而不得其本末。《宋史艺文志》亦无此书之名。

> 	今以元赵汸《东山存稿》考之，盖汤汉所编也；汉有《东涧遗集》，已著录。

> 	是编甄辑古文，起《春秋左氏传》，讫眉山苏氏，凡二十一家，七十九篇，卷首原《序》有称“东涧书”者，即汉之自题：其称“紫霞老人”者，则赵汝腾所题。

> 	赵汸谓曾见鄱阳马公文，有《妙绝古今序》，后於书肆见是书，卷首不载马公之《序》，今此本亦无之；而马廷鸾《碧梧玩芳集》，世已失传，惟《永乐大典》间存一二，亦无此《序》，则其佚久矣。书中所录，代不数人，人不数首，似不足概古今作者，故赵汸称观马公词意若无取焉者，独汸以宋代衰微之故，与汉出处大概推阐其旨，以为南渡忍耻事雠；理宗容奸乱政，故取《左氏》、《国策》所载之事，以昭讽劝；而并及於汉、唐二代兴亡之由；又取屈原、乐毅、韩愈、孟东野《序》，欧阳修，苏子美诸篇，有感於士之不遇，而复进之於道，以庶几乎知所自反，其去取之间，篇篇具有深义，因作为题后以发明之。凡一千四百馀言，而汉著书之意始明，乃知以阙略议之者，由未论乎其世矣。书中间有评注，当亦出汉原本，今并录存之。《自序》称壬寅，乃理宗淳祐元年，盖犹其未仕时所选定云。

##### 《唐僧宏秀集》十卷（内府藏本）

> 	宋李龏编。龏有《翦绡集》，已著录。此所选唐代释子之诗，自皎然以下凡五十二人，诗五百首。前有宝祐六年龏《自序》，采摭颇富，而亦时有不检。如释宝月《行路难》一首，载《玉台新咏》第九卷中，本非僻书；又锺嵘《诗品》下卷以齐释惠休、道猷、宝月共为一条，且详录其事。曰：《行路难》是东阳柴廓所造，宝月尝憩其家，会廓亡，因窃而有之，廓子赍手本出都，欲讼此事，乃厚赂止之。云云。亦非僻事，龏乃录之第五卷中，殊为舛误。

> 	至贾岛始为浮屠，名无本。周朴始为浮屠，名清塞。后岛遇韩愈，劝返初服，仕至长江簿；朴为姚合所赏，亦加冠巾，黄巢之乱，抗节骂贼而死。其人在士大夫中亦卓然不愧於儒者。龏乃录其诗四十五首入此集，亦为不类。如云追录其为僧之作，则贾岛一集，何以又不采录？此亦自乱其例也。岂误以四卷所录《吟马嵬》、《濮上》诸诗之别一无本，为即岛耶？唐释能诗者众，其最著者莫过皎然、齐己、贯休。然皎然稍弱，贯休稍粗，要当以齐己为第一人。今观龏所录，如集中《听琴》、《剑客》、《登南岳祝融峰》诸篇，皆不见收，则别裁去取。亦未必尽诸僧所长，然唐僧有专集者，不过数家，其馀散见诸书，渐就澌灭。

> 	龏能裒合而存之，俾残章断简，一一有传於后；其收拾散亡，要亦不能谓之无功也。

##### 《众妙集》一卷（浙江巡抚采进本）

> 	宋赵师秀编。师秀有《清苑斋集》，已著录。是集，录唐代五七言律诗，起沈佺期、讫王贞白，共七十六人，不甚诠次先后，五言居十之九，七言仅十之一。

> 	师秀之诗，太抵沿溯武功一派，意境颇狭，而是集乃以风度流丽为宗，多近中唐之格。冯氏《才调集》凡例，谓其惟取名句，殆不尽然。陈振孙《书录解题》不载其名。此本明季出自嘉兴屠用明家，寒山赵灵均以授常熟冯班，班寄毛晋刊之，始传於世。其书晚出，故谈艺家罕论及之。然其去取之间，确有法度，不似明人所依托，疑当时偶尔选录，自供吟咏，非有意勒为一编，故前后无序跋，亦未刊版行世。惟传其诗法者，转相缮写，幸留於后耳。观其有近体而无古体，多五言而少七言，确为“四灵”门径，与其全集可以互相印证。明末作伪之人，断不能细意吻合如是也。

##### 《江湖小集》九十五卷（两淮盐政采进本）

> 	旧本题宋陈起编。起字宗之，钱塘人，开书肆於睦亲坊，亦号陈道人。今所传宋本诸书，称临安陈道人家开雕者，皆所刻也。是集所录凡六十二家：洪迈二卷，僧绍嵩七卷，叶绍翁一卷，严粲一卷，毛珝一卷，邓林一卷，胡仲参一卷，陈鉴之一卷，徐集孙一卷，陈允平一卷，张至龙一卷，杜旃一卷，李龏三卷，施枢二卷，何应龙一卷，沈说一卷，王同祖一卷，陈起一卷，吴仲孚一卷，刘翼一卷，朱继芳二卷，林尚仁一卷，陈必复一卷，斯植二卷，刘过一卷，叶茵五卷，高似孙一卷，敖陶孙二卷附《诗评》，朱南杰一卷，余观复一卷，王琮一卷，刘仙伦一卷，黄文雷一卷，姚镛一卷，俞桂三卷，薛嵎一卷，姜夔一卷，周文璞三卷，危稹一卷，罗与之二卷，赵希<木路>一卷，黄大受一卷，吴汝弌一卷，赵崇鉘一卷，葛天民一卷，张弋一卷，邹登龙一卷，吴渊二卷，宋伯仁一卷，薛师石一卷，附诸《跋》及《墓志》，高九万一卷，许棐四卷，戴复古四卷，利登一卷，李涛一卷，乐雷发四卷，张蕴一卷，刘翰一卷，张良臣一卷，葛起耕一卷，武衍二卷、林同一卷。内惟姚镛、周文璞、吴渊、许棐四家，有赋及杂文，馀皆诗也。案：方回《瀛奎律髓》曰，宝庆初，史弥远废立之际，钱塘书肆陈起宗之能诗，凡江湖诗人俱与之善，刊《江湖集》以售，刘潜夫《南岳稿》亦与焉，宗之赋诗有云：“秋雨梧桐皇子府，春风杨柳相公桥”，本改刘屏山句也。或嫁“秋雨春风”句，为敖器之所作。言者并潜夫《梅诗论列》，劈《江湖集》版，二人皆坐罪，而宗之坐流配。於是，诏禁士大夫作诗。绍定癸巳，弥远死，诗禁乃解。今此本无刘克庄《南岳稿》，且弥远死於绍定六年，而此本诸集多载端平、淳祐、宝祐纪年，反在其后；又张端义《贵耳集》，自称其輓周晋仙诗载《江湖集》中，而此本无端义诗；又周密《齐东野语》载，宝庆间李知孝为言官，与曾极、景建有隙，每欲寻衅以报之，適极有《春诗》云：“九十日春晴日少，一千年事乱时多”，刊之《江湖集》中；因复改刘子翚《汴京纪事》一联云：“秋雨梧桐皇子宅，春风杨柳相公桥”。以为指巴陵及史丞相。及刘潜夫《黄巢战场》诗曰：“未必朱三能跋扈，只缘郑五欠经纶”，遂皆指为谤讪。同时被累者，如敖陶孙、周文璞、赵师秀及刊诗陈起，皆不免焉。（案：此说与方回所记小异，未详孰是。）而此本无曾极诗，亦无赵师秀诗，且洪迈、姜夔皆孝宗时人，而迈及吴渊位皆通显，尤不应列之江湖，疑原本残阙，后人掇拾补缀，已非陈起之旧矣，宋末诗格卑靡，所录不必尽工。然南渡后诗家姓氏，不显者多，赖是书以传，其摭拾之功亦不可没也。

##### 《江湖后集》二十四卷（永乐大典本）

> 	宋陈起编。案：起以刻《江湖集》得名，然其书刻非一时，版非一律，故诸家所藏如黄俞邰、朱彝尊、曹栋、吴焯、及花谿徐氏、花山马氏诸本，少或二十八家，多至六十四家，辗转传抄，真赝错杂，莫详孰为原本。今检《永乐大典》所载，有《江湖集》，有《江湖前集》，有《江湖后集》，有《江湖续集》，有《中兴江湖集》诸名。其接次刊刻之迹，略可考见。以世传《江湖集》本互校，其人为《前集》所未有者，凡巩丰、周弼、刘子澄、林逢吉、林表民、周端臣、赵汝鐩、郑清之、赵汝绩、赵汝回、赵庚夫、葛起文、赵崇嶓、张榘、姚宽、罗椅、林昉、戴植、林希逸、张炜、万俟绍之、储泳、朱复之、李时可、盛烈、史卫卿、胡仲弓、曾由基、王谌、李自中、董杞、陈宗远、黄敏求、程炎子、刘植、张绍文、章采、章粲、盛世宗、程垣、王志道、萧澥、萧元之、邓允端、徐从善、高吉、释圆悟、释永颐，凡四十八人。考林逢吉即林表民之字，盖前后刊版，所题偶异，实得四十七人。又《诗馀》二家，为吴仲方、张辑，共四十九人。

> 	有其人已见《前集》，而诗为《前集》未载者，凡敖陶孙、李龏、黄文雷、周文璞、叶茵、张蕴、俞桂、武衍、胡仲参、姚镛、戴复古、危稹、徐集孙、朱继芳、陈必复、释斯植及起所自作，共十七人。惟是当时所分诸集，大抵皆同时之人。随得随刊，稍成卷帙，即别立一名以售，其分隶本无义例，故往往一人之诗，而散见於数集之内。如一一复其旧次，转嫌割裂参差，难於寻检，谨校验前集，删除重复，其馀诸集，悉以人标目，以诗系人，合为一编，统名之曰《江湖后集》。庶条理分明，篇什完具，俾宋季诗人姓名、篇什湮没不彰者，一一复显於此日，亦谈艺之家见所未见者矣。

##### 《三体唐诗》六卷（内府藏本）

> 	宋周弼编。弼有《汶阳端平诗隽》，已著录。是编乃所选唐诗，其曰三体者，七言绝句、七言律诗、五言律诗也。首载选例，七言绝句分七格，一曰“实接”、一曰“虚接”、一曰“用事”、一曰“前对”、一曰“后对”、一曰“拗体”、一曰“侧体”。七言律诗分六格，一曰“四实”、一曰“四虚”、一曰“前虚后实”、一曰“前实后虚”、一曰“结句”、一曰“咏物”。五言律诗分七格，前四格与七言同，后三格一曰“一意”，一曰“起句”，一曰“结句”。宋末风气日薄。诗家多不工古体，故赵师秀《众妙集》、方回《瀛奎律髓》所录者，无非近体，弼此书亦复相同。所列诸格，尤不足尽诗之变。而其时诗家授受，有此规程，存之亦足备一说。考范晞文《对床夜语》曰：周伯弼选唐人家法，以四实为第一格，四虚次之，虚实相半又次之。其说四实，谓中四句皆景物而实也。於华丽典重之中，有雍容宽厚之态，此其妙也。昧者为之，则堆积窒塞，而寡於意味矣。是编一出，不为无补。后学有识高见卓，不为时习薰染者，往往於此解悟。

> 	间有过於实而句未飞健者，得以起或者窒塞之讥。然刻鹄不成尚类鹜，岂不胜於空疏轻薄之为？使稍加探讨，何患古人之不我同也。云云。又申明其“四虚”之说，及前实后虚、前虚后实之说，颇为明白，乃知弼撰是书，盖以救江湖末派油腔滑调之弊。与《沧浪诗话》各明一义，均所谓有为言之者也。旧有元释圆至注，疏陋殊甚，已别存其目。此本为高士奇所补正，虽未能本本元元，尽得出典，而文从字顺，视旧注差清整矣。

##### 《论学绳尺》十卷（安徽巡抚采进本）

> 	宋魏天应编，林子长注。天应号梅墅，自称乡贡进士；子长号笔峰，官京学教谕，皆闽人也。是编，辑当时场屋应试之论，冠以《论诀》一卷。所录之文，分为十卷，凡甲集十二首，乙集至癸集俱十六首，每两首立为一格，共七十八格。

> 	每题先标出处，次举立说大意，而缀以评语，又略以典故分注本文之下。盖建阳书肆所刊，岁久颇残阙失次。明福建提学佥事游明访得旧本，重为校补，又以原注多所讹误，并为考核增损，付书坊刊行。何乔新《椒邱集》有是书《序》，今本不载，盖佚脱也。考宋礼部贡举条式，元祐法以三场试士，第二场用论一首，绍兴九年定以四场试士，第三场用论一首，限五百字以上成。经义、诗赋二科并同。又载绍兴九年国子司业高闶《札子》，称太学旧法，每旬有课，月一周之；每月有试，季一周之。皆以经义为主，而兼习论策。云云。是当时每试必有一论，较诸他文应用之处为多，故有专辑一编以备揣摩之具者。天应此集，其偶传者也。

> 	其始尚不拘成格，如苏轼《刑赏忠厚之至论》，自出机杼，未尝屑屑於头项心腹腰尾之式，南渡以后，讲求渐密，程式渐严，试官执定格以待人，人亦循其定格以求合，於是“双关三扇”之说兴，而场屋之作遂别有轨度，虽有纵横奇伟之才，亦不得而越。此编以“绳尺”为名，其以是欤？绍兴重修贡举式中，试卷犯点抹条下，有论策经义连用本朝人文集十句之禁。知拘守之馀，变为剽窃，故以是防其弊矣。然当日省试中选之文，多见於此，存之可以考一朝之制度。且其破题、接题、小讲、大讲、入题、原题诸式，实后来“八比”之滥觞，亦足以见制举之文，源流所自出焉。

##### 《吴都文粹》九卷（浙江鲍士恭家藏本）

> 	宋郑虎臣编。案：《苏州府志》，虎臣字景兆，曾为会稽尉，宋德祐初，自请监押贾似道，杀之於木绵菴者，即其人也。是书於吴郡遗文，综缉颇富，其中若李寿朋之《劄补新军》，汪应辰之《申奏许浦水军》，赵肃之《三十六浦利害》，郏亶之《至和塘六得六失》诸篇，均有关兵农大计。其他舆地沿革，亦多有因文以著者，如书中龚颐正《企贤堂记》曰：长洲为县，肇唐万岁通天中；而《吴地记》则云，建自贞观七年。考唐《地理志》，与颐正之《记》合，可以证《吴地记》之讹。又《吴地记》云：常熟县改自唐贞观九年。而书中范成大《常熟县题名记》曰：县旧为毗陵，至梁而改，又可与《吴地记》考异，盖是书虽称文粹，实与地志相表里。东南文献，藉是有徵；与范成大《吴郡志》相辅而行，亦如骖有靳矣。

##### 《古文集成前集》七十八卷（浙江汪启淑家藏本）

> 	旧本题庐陵王霆震亨福编，不著时代。观其标识名字，魏徵犹作“魏证”，而宋人奏议於朝廷国家诸字皆空一格，盖南宋书肆本也。卷端题“新刊诸儒评点”字，凡吕祖谦之《古文关键》，真德秀之《文章正宗》楼昉之《迂斋古文标注》，一圈一点，无不具载。其理宗时所刊乎？集以十干为纪，而自甲至癸皆称曰“前某集”，则有“后集”而佚之矣。凡甲集六卷，乙集八卷，丙集七卷，丁集九卷，戊集八卷，己集八卷，庚集八卷，辛集七卷，壬集八卷，癸集九卷。所录自春秋以逮南宋，计文五百二十二首。其中宋文居十之八。虽多习见之作，而当日名流，其集不传於今者？如马存、程大昌、陈谦、方恬、郑景望诸人，亦颇赖以存。所引诸评，如槐城、松斋、斅斋、郎学士《戴溪笔议》、《东塾燕谈》之类，今亦罕见其书，且有未知其名者。宋人选本，传世者稀，录而存之，亦足以资循览也。

##### 《文章轨范》七卷（两江总督采进本）

> 	宋谢枋得编。枋得有《叠山集》，已著录。是集，所录汉、晋、唐、宋之文，凡六十九篇，而韩愈之文居三十一，柳宗元、欧阳修之文各五，苏洵之文四，苏轼之文十二。其馀诸葛亮、陶潜、杜牧、范仲淹、王安石、李覯、李格非、辛弃疾，人各一篇而已。前二卷题曰《放胆文》，后五卷题曰《小心文》，各有批注圈点，其六卷《岳阳楼记》一篇，七卷《祭田横文》，《上梅直讲书》、《三槐堂铭表忠观碑》，《后赤壁赋》，《阿房宫赋》，《送李愿归盘谷序》七篇，皆有圈点而无批注。盖偶无独见，即不填缀以塞白，犹古人淳实之意。其《前出师表》、《归去来辞》，乃并圈点亦无之，则似有所寓意。其门人王渊济《跋》，谓汉丞相、晋处士之大义清节，乃枋得所深致意，非附会也。前有王守仁《序》，称为当时举业而作，然凡所标举，动中窾会，要之，古文之法亦不外此矣。旧本以“王侯将相有种乎”，七字分标七卷，近刻以“九重春色醉仙桃”七字易之。

> 	观第三卷批有先熟“侯王”两集之语，则此本为枋得原题。近刻乃以意改窜之，虽无关大义，亦足见坊刻之好改古书，不可据为典要也。

##### 《月泉吟社》一卷（编修汪如藻家藏本）

> 	宋吴渭编。渭字清翁，号潜斋，浦江人。尝官义乌令，入元后退居吴溪，立月泉吟社，至元丙戌、丁亥间，征《赋春日田园杂兴诗》，限五、七言律体，以岁前十月分题，次岁上元收卷，凡收二千七百三十五卷，延致方凤、谢翱、吴思齐评其甲乙。凡选二百八十人，以三月三日揭榜。此本仅载前六十人，共诗七十四首。又附录句图三十二联，而第十八联佚其名，盖后人节录之本，非完书也。

> 	其人皆用寓名，而别注本名於其下。如第一名连文凤，改称“罗公福”之类，未详其意，岂凤等校阅之时，欲示公论，以此代糊名耶？首载社约、题意、誓文、诗评，次列六十人之诗，各为评点，次为摘句，次为赏格及送赏启，次为诸人覆启，亦皆节文。其人大抵宋之遗老，故多寓遯世之意，及《听杜鹃》、《餐薇蕨语》。王士祯《池北偶谈》称其清新尖刻，别自一家，而怪所品高下未当。为移第六名子进为第一，第十三名魏子大为第二，第九名全泉翁为第三，第五名山南隐逸为第四，第十五名蹑云为第五，第四名仙村人为第六，第十一名方赏为第七，第三名高宇为第八，第四十二名俞自得为第九，第二十五名槐空居士为第十，第四十三名东湖散人为十一，第三十七名徐端甫为十二，第四十四名仇近村为十三，第三十一名陈希邵为十四，第五十三名子直为十五，第二名司马澄翁为十六，第四十五名陈纬孙为十七，第五十一名闻人仲伯为十八，第五十九名君瑞为十九，第十七名田起东为二十，第一名罗公福为二十一。然诸诗风格相近，无大优劣，士祯所移，与凤等所定，均各随一时之兴，未见此之必是，彼之必非也。李东阳《怀麓堂诗话》曰：元季国初，东南士人重诗社，每一有力者为主，聘诗人为考官。隔岁封题於诸郡之能诗者，期以明春集卷私试，开榜次名，仍刻其优者，略如科举之法，今世所传惟浦江吴氏“月泉吟社”取罗公福为首，其所刻诗以和平温厚为主，无甚警拔，而卷中亦无能过之者云云。则凤等所定，东阳固以为允矣。

##### 《文选补遗》四十卷（两江总督采进本）

> 	宋陈仁子编。仁子有《牧莱脞语》，已著录。是书前有庐陵赵文《序》，述仁子之言，谓《文选》存《封禅书》，何如存《天人三策》。存《剧秦美新》，何如存《更生封事》？存《魏公九锡文》，何如存《蕃、固诸贤论列》？《出师表》不当删去《后表》；《九歌》不当止存《少司命》、《山鬼》；九章不当止存《涉江》。《汉诏令》取武帝不取高、文，《史论赞》取班、范，不取司马迁。

> 	渊明《诗家冠冕》，十不存一、二；又不当以“诗赋”先“诏令、奏疏”，使君臣失位，质文先后失宜。其排斥萧统甚至，盖与刘履《选诗补注》皆私淑文章正宗之说者。然正宗主於明理，文选原止於论文，言岂一端，要各有当，仁子以彼概此，非通方之论也。且所补司马谈《六家要旨论》，则齐黄老於六经；鲁仲连《遗燕将书》，则教人以叛主。高帝《鸿鹄歌》情锺嬖爱，扬雄《反离骚》事异忠贞，蔡琰《胡笳十八拍》非节烈之言，《越人歌》、《李延年歌》直淫亵之语；班固《燕然山铭》，实为贡谀权臣，董仲舒《火灾对》亦不免附会经义。律以正宗之法，皆为自乱其例，亦非能恪守真氏者，至於宋王《微咏赋》，讹为宋玉《微咏赋》，则姓名时代并讹；引佛经横陈之说以注《讽赋》，则庞杂已甚；荆轲《易水歌》与《文选》重出，亦为不检。观所著《牧莱脞语》，於古文、时文之格律尚未分明。则排斥古人，亦贸贸然徒大言耳。然其说云补《文选》，不云竟以废《文选》，使两书并行，各明一义，用以济专尚华藻之偏，亦不可谓之无功。较诸举一而废百者，固尚有间焉。

##### 《苏门六君子文粹》七十卷（原任工部侍郎李友棠家藏本）

> 	不著编辑者名氏。卷首凡例称，或传为陈亮所辑。然亮辑欧阳《文粹序》，载《龙川集》，而此书之序无考，则未必出於亮也。《宋史》称黄庭坚、张耒、晁补之、秦观为苏门四学士。而此益以陈师道、李廌，称苏门六君子者，盖陈、李虽与苏轼交甚晚，而师道则以轼荐起官，廌亦以文章见知於轼，故以类附之也。

> 	其文皆从诸家集中录出，凡《淮海集》十四卷，《宛邱集》二十二卷，《济北集》二十一卷，《济南集》五卷，《豫章集》四卷，《后山集》四卷。颇有一篇之中，刊去首尾繁文，仅存其要语者。观其所取，大抵议论之文居多，盖坊肆所刊，以备程试之用也。陆游《老学菴笔记》曰：建炎以来，尚苏氏文章，学者翕然从之，而蜀士尤盛，有语曰：“苏文熟，吃羊肉；苏文生，吃菜羹”云云。盖风会所趋，并其从游之士，亦为当代所摹拟矣。然其去取谨严，犹工文之士所辑，且李廌集，世无传本。今始从《永乐大典》裒辑成帙，颇藉此书相补苴；又张耒集，写本仅存，字多舛误；陈师道集，刊本较诗差详，较文则略，亦颇藉此书以勘正云。

##### 《三国文类》六十卷（浙江范懋柱家天一阁藏本）

> 	不著编辑人名氏。今流传有宋刊本。然《宋史艺文志》载此书，注云：集者不知名，则当时已无可考矣。案：柳宗元《河东集》，有柳宗直《西汉文类序》，其文皆采之《汉书》；是编惟采《三国志》之文，盖沿其例。凡分二十三门：曰《诏书》，曰《教令》，曰《表奏》，曰《书疏》，曰《谏诤》，曰《戒责》，曰《荐称》，曰《劝说》，曰《对问》，曰《议》，曰《论》，曰《书》，曰《笺》，曰《评》，曰《檄》，曰《盟》，曰《序》，曰《祝文》，曰《祭文》，曰《诔》，曰《诗赋》，曰《杂文》，曰《传》。所采上涉汉末，而下及晋初，则以《魏志太祖纪》，其事皆在建安，而裴松之注，所采多晋人书也。惟其中《劝说》、《对问》二门，皆当时口语，本非词翰，取盈卷帙，於义未安。又陈寿所评正犹马、班之赞，摘出别立篇名，亦乖体例。以其宋人旧本，姑存之以备考证焉。

##### 《增注唐策》十卷（浙江巡抚采进本）

> 	不著编辑者名氏。前有明正德丁丑新安汪灿《序》，惟言旧刊《唐策》，不知谁集，考书中魏徵作“魏证”，与《古文集成》同，则亦宋人作也。其集中所录，兼有唐人策论、书状、表奏之文，而独以《唐策》为名者，盖辑以备答策之用，从所重耳。每篇略标其要语於上方，而卷前目录又摘其所标之语於题下，中间注语有“崇曰”、“张曰”、“李曰”、“窦曰”、“董曰”诸目，“崇曰”一处作“王崇”，则是其名，而馀又皆题其姓，均莫详其所自，亦不知诸人为谁。

> 	殆当时盛行，其本互相训释，而书贾合刊之耳。所注虽简略，而所录皆唐人名作，持择颇审，非明代坊选，冗滥无序者可比，存之亦足备采择也。

##### 《十先生奥论》四十卷（浙江范懋柱家天一阁藏本）

> 	不著编辑者名氏，亦无刊书年月，验其版式，乃南宋建阳麻沙坊本也。书中集程子、张耒、杨时、朱子、张栻、吕祖谦、杨万里、胡寅、方恬、陈传良、叶適、刘穆元、戴溪、张震、陈武、郑湜诸人所作之论，分类编之加以注释。据其原目，凡前集、后集、续集各十五卷，此本续集脱去前五卷，仅存十卷，而前集第七卷以上，亦属后人抄补，其原注并佚去不存。所亡之卷，已无篇目可考，不知作者凡几。此四十卷中，核其所作者已十六人，但题曰十先生，所未详也。中间《宋史》有传者凡十一人，其馀若张震字东父，益宁人，孝宗时中书舍人，龙大渊、曾觌，除知閤门事，尝缴回词头，事见《胡沂传》。郑湜有二，其一字溥之，福州人，光宗时为从臣，奏立太子监国，见《留正传》；其一则绍熙元年为从政郎，进《治术》十卷，见《书录解题》。此所载之郑湜，其进《治术》者欤。

> 	陈武有《江东地利论》，见《永乐大典》，方恬、刘穆元二人，则史传俱无可考见矣。宋人文集，名著史册者，今已十佚其八九，至於名姓无闻，篇章湮灭，如方恬诸人者，更指不胜屈。此书虽不出科举之学，而残编断简，得存於遗轶之馀，议论往往可观；词采亦一一足取，固网罗放失者所不废也。

##### 《诗家鼎脔》二卷（编修汪如藻家藏本）

> 	不著编辑者名氏。卷首有题词，署曰“倦叟”，亦不知倦叟为谁也。所录有王惲之诗，颇疑为元人所辑。然元王惲为东平人，而此题曰：“古汴王惲”，里籍既不相符，考《秋涧集》内亦不载此诗，则非元王惲明矣。方回《瀛奎律髓》称庆元、嘉定以来，有诗人为谒客者，钱塘湖山，什伯为群。阮梅峰秀实，林可山洪，孙花翁季蕃，高菊磵九万，往往雌黄士大夫，口吻可畏。今考是书，阮秀实、林洪、孙季蕃、高九万诸人之诗，并在选中，或即其时所刊？如陈起《江湖小集》之类欤。上卷凡五十八人，下卷凡三十七人，每人各著其里居字号，为例不一，所存诗多者十馀首，少者仅一二首，盖取“尝鼎一脔”之意，故以为名。

> 	其间家数太杂，时代亦多颠倒，编次颇为无绪，然宋末佚篇，赖此以存者颇多，亦未可以书肆刊本忽之矣。上卷首原脱半页，上卷末金沙夏某一人，名字诗篇均有阙佚，今亦姑仍之云。

##### 《两宋名贤小集》三百八十卷（编修汪如藻家藏本）

> 	旧本题宋陈思编，元陈世隆补。思有《宝刻丛编》，世隆有《北轩笔记》，并已著录。是编所录宋人诗集，始於杨亿，终於潘音，凡一百五十七家，有绍定三年魏了翁《序》，及国朝朱彝尊二《跋》，考所载了翁《序》，与《宝刻丛编》之《序》，字句不易，惟更书名数字，其为伪托无疑。彝尊《跋》中，谓是书又称为《江湖集》，刻於宝庆、绍定间，史弥远疑有谤己之言，牵连逮捕，思亦不免，诗版遂毁。案：刊《江湖集》者乃陈起，非陈思。且《江湖集》所载皆南渡以后之人，而是书起自杨亿、宋白，二书迥异。彝尊牵合为一，纰缪殊甚。然考彝尊《曝书亭集》有宋高菊磵《遗稿》序中，述陈起罹祸之事甚悉，未尝混及陈思，而集中亦不载此《跋》。当由近人依托为之，未必真出彝尊手。又《跋》内称，陈世隆为思从孙，於思所编六十馀家外，增辑百四十家，稿本散逸，曹溶复补缀之。今检编中所录，率多漏略，如王应麟集虽不传，其遗篇见於《四明文献集》者尚多，而此编仅以五首为一集，溶不应疏略若此，则谓曹溶补缀，亦不足信也。考王士祯《居易录》曰：竹垞辑《宋人小集》四十馀种，自前卷所列《江湖诗》外，如刘翼躔文《心游摘稿》，林希逸《肤斋十一稿》，敖陶孙《器之臞翁集》，朱继芳《季实静佳集》，林尚志《润叟端隐稿》，刘过改之《龙洲集》，刘仙伦叔《拟招山集》，黄文雷希声《看云集》，黄大受德容《露香拾稿》，武衍朝宗《藏拙稿》，张蕴仁溥《斗野集》，刘翰武子《小山集》，张良臣武子《雪窗集》，越希<木路>谊父《抱拙集》，利登履《道骳稿》，何应龙子翔《橘潭稿》，沈说惟肖《庸斋集释》，永颐山老《云泉集》，薛嵎仲止《云泉集》，俞桂希郄《渔隐稿》，葛天民《无怀集》，姚镛希声《雪蓬集》云云。

> 	是彝尊本有《宋人小集》四十馀种，或旧稿零落，后人得其残本，更掇拾他集合为一帙，又因其稿本出彝尊，遂嫁名伪撰二《跋》欤。然编诗之人虽出赝托，而所编之诗则非赝托，宋人遗稿，颇藉是以薈稡，其蒐罗亦不谓无功。黎邱幻技，置之不论可矣。

##### 《柴氏四隐集》三卷（浙江鲍士恭家藏本）

> 	宋柴望及其从弟随亨、元亨、元彪之诗文也。望有《丙丁龟监》，已著录。

> 	随亨字瞻屺，登文天祥榜进士，历知建昌军事；元亨字吉甫，与随亨同举进士，历官朝散大夫，荆湖参制；元彪字炳中，号泽矅居士，尝官察推。宋亡以后，兄弟俱遁迹不仕，时称“柴氏四隐”。望所著有《道州台衣集》，《咏史诗》，《凉州鼓吹》。元彪所著有《袜线集》；随亨、元亨著作散佚，其集名皆不可考。

> 	明万历中，其十一世孙复贞等蒐罗遗稿，元亨之作已无复存，因合望与随亨、元彪诗文共为一集，仍以“四隐”为名，因旧称也。世所行者仅望《秋堂》一集，而实非足本；钱塘吴允嘉始得刻本抄传之。又据《江山志》及《吴氏诗永》，益以集外诗五首，遂为完书。其诗格颇近晚唐，无宋人杈桠之习，随亨、元彪所作，差逊其兄。然谅节高风，萃於一门，虽遗编零落，而幽忧悲感之意，托诸歌吟者，往往犹可考见。存之足以励风教，正非徒以文章重矣。

### 一百八十八 集部四十一

#### 总集类三△《中州集》十卷、附《中州乐府》一卷（内府藏本）

> 	金元好问编。好问有《续夷坚志》，已著录。是集录金一代之诗，首录显宗二首，章宗一首，不入卷数。其馀分为十集，以十干纪之，辛集目录旁注“别起”二字，其人亦复始於金初，似乎七卷以前为《正集》，七卷以后为《续集》也。

> 	《壬集》自马舜之下别标“诸相”一门，列刘豫等十六人；状元一门，列郑子聃等八人；异人一门，列王中立等四人；隐德一门，列薛继先、宋可、张潜、曹珏四人诗，而独标继先名，疑传写讹脱；《癸集》列知己三人，曰辛愿、李汾、李献甫。南冠五人，曰司马朴、滕茂实、何宏中、姚孝锡、朱弁。而附见宋遗民赵滋及好问父兄诗於末。前有好问《自叙》，称魏道明作《百家诗略》，商衡为附益之。好问又增以己之所录，以成是编。《序》作於癸巳，盖哀宗天兴二年也。

> 	其例每人各为小传，详具始未，兼评其诗。或一传而附见数人，如乙集张子羽下附载僧可道、鲜于可、高鹍、王景徽、吴演之类；或附载他文，如丙集党怀英下附载《诛永蹈诏书》之类；或兼及他事，如乙集祝简下附载所论《王洙不注杜诗》之类。大致主於借诗以存史，故旁见侧出，不主一格。至壬集贾益谦条下，述其言世宗大定三十年中，能暴海陵蛰恶者，得美仕。史官修《实录》，诬其淫毒狠鸷，遗臭无穷。自今观之，百无一信。又称卫王勤俭，慎惜名器，较其行事，中材不能及者多。如斯之类，尤足存一代之公论。王士祯《池北偶谈》尝论其记蔡松年事，不免曲笔，然亦白璧之瑕，不足以累全体矣。惟大书刘豫国号、年号，颇乖史法，然豫之立国，实金朝所命，好问金之臣子，宜有内词，固不得而擅削之，亦未可以是为咎也。其选录诸诗，颇极精审，实在宋末江湖诸派之上，故卷末自题有“若从华实评诗品，未便吴侬得锦袍”，及“北人不拾江西唾，未要曾郎借齿牙”句。士祯亦深不满之，殆以门户不同欤。后附《中州乐府》一卷，与此集皆毛晋所刊，卷末各有晋《跋》，称《初刻中州集》，佚其乐府，后得陆深家所藏乐府，乃足成之。今考集中小传，皆兼评其乐府，是《乐府》与《中州集》合为一编之明证。今亦仍旧本录之，不别入词曲类焉。

##### 《唐诗鼓吹》十卷（通行本）

> 	不著编辑者名氏。据赵孟頫《序》，称为金元好问所编，其门人中书左丞郝天挺所注，国朝常熟陆贻典题词。则据《金史隐逸传》，谓天挺乃好问之师，非其门人。又早衰厌科举，不复充赋，亦非中书左丞，颇以为疑。案：王士祯《池北偶谈》曰：金、元间有两郝天挺，一为元遗山之师，一为遗山弟子。考元史《郝经传》云，其先潞州人，徙泽州之陵川，祖天挺，字晋卿，元裕之尝从之学。裕之谓经曰，汝貌类祖，才器非常者是也。其一字继先，出於多罗别族，父哈赏巴图尔元太宗世多著武功。天挺英爽刚直，有志略，受业於遗山元好问，累官河南行省平章事，追封冀国公，谥文定；为皇庆名臣，尝修《云南实录》五卷，又注《唐诗鼓吹集》十卷。近常熟刻《鼓吹集》，乃以为《隐逸传》之“晋卿”，而致疑於赵文敏之《序》，称尚书左丞，又於尚书左丞上妄加“金”字，误甚云云。然则贻典等所考，知其一而不知其二矣。是集所录皆唐人七言律诗，凡九十六家，共五百九十六首，作者各题其名，惟柳宗元、杜牧题其字，未喻何故。第四卷中宋邕诗十一首，天挺注以为实出曹唐集中，题作宋邕，当必有据。然第八卷中胡宿诗二十三首，今并见文恭集中，实为宋诗误入，则亦不免小有疏舛，顾其书与方回《瀛奎律髓》同出元初，而去取谨严，轨辙归一，大抵遒健宏敞，无宋末“江湖”、“四灵”琐碎寒俭之习，实出方书之上。天挺之注，虽颇简略，而但释出典，尚不涉於穿凿，亦不似明廖文炳等所解横生枝节，庸而至於妄也。

> 	据都卬《三馀赘笔》，此书至大戊申江浙儒司刊本。旧有姚燧、武一昌二《序》，此本佚之。又载燧《序》，谓宋高宗尝纂唐、宋轶事为《幽闲鼓吹》，故好问本之。案三都二京，五经鼓吹，其语见於《世说》，好问立名，当由於此。燧所解，不免附会其文也。

##### 《二妙集》八卷（江苏巡抚采进本）

> 	金段克己、段成己兄弟诗集也。克己字复之，号遯庵；成己字诚之，号菊轩。

> 	稷山人，克己，金末尝举进士，入元不仕，成己登正大间进士，授宜阳主簿，元初起为平阳府儒学提举，坚拒不赴，兄弟并以节终。初，克己、成己均早以文章擅名，金尚书赵秉文尝目之曰“二妙”，故其合编诗集，即以为名。泰定间，克己之孙辅，官吏部侍郎，以示吴澄，始《序》而传之。朱彝尊《曝书亭书目》於《二妙集》下，乃题作段镛、段铎撰。考虞集所作《段氏世德碑》，镛、铎实克己、成己之五世祖，铎官至防御使，未尝有集行世，彝尊盖偶误也。集凡诗六卷，乐府二卷，大抵骨力坚劲，意致苍凉，值故都倾覆之馀，怅怀今昔，流露於不自知。吴澄《序》言其有感於兴亡之会，故陶之达、杜之忧，其诗兼而有之。所评良允。房祺编《河汾诸老诗》八卷，皆金之遗民，从元好问游者，克己兄弟与焉。

> 	而好问编《中州集》，金源一代作者毕备，乃独无二人之诗。盖好问编《中州集》时，为金哀宗天兴二年癸巳，方遭逢离乱、留滞聊城，《自序》称据商衡《百家诗略》及所记忆者录之，必偶未得二人之作，是以不载。故又称嗣有所得，当以甲乙次第之，非削而不录也。《河汾诸老诗集》所载，尚有克己《楸花诗》一首，成己《苏氏承颜堂》等诗七首，皆不在此集中，疑当时所自删削。又此集成己《冬夜无寐》一首，《中秋》二首，《云中暮雨》一首，《河汾诸老诗集》皆题为克己作。此集出自段氏家藏，编次必无舛错，当属房祺误收，今姑各仍其旧，而特识其同异於此焉。

##### 《瀛奎律髓》四十九卷（内府藏本）

> 	元方回撰。回有《续古今考》，已著录。是书，兼选唐、宋二代之诗，分四十九类，所录皆五、七言近体，故名律髓。《自序》谓取十八学士登瀛洲，五星聚奎之义，故曰《瀛奎》。大旨排“西昆”而主“江西”，倡为“一祖三宗”之说。一祖者，杜甫；三宗者，黄庭坚、陈师道、陈与义也。其说以生硬为健笔，以粗豪为老境，以炼字为句眼，颇不谐於中声。其去取之间，如杜甫《秋兴》惟选第四首之类，亦多不可解。然宋代诸集，不尽传於今者，颇赖以存。而当时遗闻旧事，亦往往多见於其注；故厉鹗作《宋诗纪事》，所采最多。其议论可取者，亦不一而足，故亦未能竟废之。此书世有二本，一为石门吴之振所刊，注作夹行，而旁有圈点；前载龙遵《叙》，述传授源流至详。一为苏州陈士泰所刊，删其圈点，遂并注中所圈是句中眼等句删去；又以龙遵《原序》屡言圈点，亦并删之以灭迹，校雠舛驳，尤不胜乙。之振切讥之，殆未可谓之已甚焉。

##### 《谷音》二卷（江苏巡抚采进本）

> 	元杜本编。本有《清江碧嶂集》，已著录。是编末有张榘《跋》，称右诗一卷，凡二十三人，无名者四人，共一百首。明毛晋《跋》，则称《谷音》二卷，宋末逸民诗也，凡二十有九人，诗百篇。此本上卷凡十人，诗五十首；下卷凡十五人，无名者五人，诗五十一首。当为三十人，诗一百一首。与二《跋》皆不合。

> 	其厘为二卷，亦不知始自何人也。每人各载小传，惟柯芝、柯茂谦父子共一传；杨应登、杨零祖孙共一传。凡小传二十有八，其间如王浍、程自修、冉琇、元吉、孟鲠，皆金元间人。张璜以牙兵战没，汪涯以不草露布为贾似道所杀，毛晋以为皆宋逸民，亦约略大概言之耳。本所著《清江碧嶂集》，词意粗浅，不称其名；而是集所录，乃皆古直悲凉，风格遒上，无宋末江湖龌龊之习。其人又皆仗节守义之士，足为诗重。王士祯《论诗绝句》曰“谁嗣箧中冰雪句，《谷音》一卷独铮铮”，其品题当矣。

##### 《梅花百咏》一卷（浙江巡抚采进本）

> 	元冯子振与释明本倡和诗也。子振字海粟，攸州人，官承事郎集贤待制。明本姓孙氏，号中峰，钱塘人，居吴山圣水寺，工於吟咏，与赵孟頫友善。子振方以文章名一世，意颇轻之，偶孟頫偕明本访子振，子振出示《梅花百韵诗》，明本一览，走笔和成；复出所作《九字梅花歌》以示子振，遂与定交。是编所载七言绝句一百首，即当时所立和者是也。后又附“春”字韵七律一百首，则仅有明本和章，而子振原倡，已不可复见矣。《宋史艺文志》载：李祺《梅花百咏》一卷，久佚弗传。又端平中有张道洽者，作《梅花诗》三百馀首，今惟《瀛奎律髓》仅存数首。子振才思奔放，一题衍至百篇，往往能出奇制胜；而明本所和，亦颇琱镂尽致，足以壁垒相当。今明本所著《中峰广录》，虽有传本，而只有偈颂数十首，不载此诗。而子振著作，则惟《元文类》诸书略见一二，全集久佚无存。此集虽游戏之作，而半爪一鳞，犹可以窥见崖略。其诗别本，互有同异，《东阁梅》一首，中峰和章原阙，而别见於韦德珪集。国朝夏洪基为之订正校刊，颇有依据。今亦并仍之焉。

##### 《河汾诸老诗集》八卷（安徽巡抚采进本）

> 	元房祺编。祺，平阳人，据高昂霄《跋》，称祺为大同路儒学教授，而祺作《后序》，自称“横汾隐者”，岂罢官后乃编斯集耶？所编凡麻革、张宇、陈赓、陈飏、房皞、段克己、段成己、曹之谦八人之诗，人各一卷，皆金之遗老从元好问游者。曹之谦本大同人，以流寓河汾，遂营邱墓，故总以“河汾诸老”题焉。

> 	祺《后序》称，好问有专集行世，故不录其诗。然段氏兄弟，亦自有《二妙》集，乃其孙辅所编。盖《二妙集》出於泰定中，祺为此集时，尚未辑成，故其诗仍得录入也。其书成於大德间，皇庆癸丑，高昂霄为鋟版，明弘治十一年，御史沁水李叔渊，复授开封同知谢景星刊行，河南按察司副使车玺为之《序》。今旧刻皆佚，此本为毛晋汲古阁所刊，称以林古度、周浩若、及智林寺僧所抄，三本互校，乃成完书。然祺《后序》称古律诗二百一首，暤暤郝先生序於前，今郝《序》已佚，而诗止一百七十七首，则尚非全本矣。然诸老以金源遗逸，抗节林泉，均有渊明、义熙之志，人品既高，故文章亦超然拔俗，吉光片羽，弥足宝贵，又何论其完阙乎？

##### 《天下同文集》四十四卷（两淮马裕家藏本）

> 	元周南瑞撰。南瑞始末未详，考吴澄《支言集》，有《赠周南瑞序》，称安成周南瑞敬修，扁“濂溪”二字於室，或者议之。又称敬修之文词，固已早冠於乡儒之上，自濂溪视之则陋也。盍暂舍其所已学，而勉其所未学？云云。当即其人也。澄《序》多不满之词，至称其欲为濂溪后人，当知其门户路径。是明以冒称周子之裔诮之，其人盖好趋附高名者。观其目录末标“随有所传录，陆续刊行”九字，其体例与今时庸陋坊本无异，可以概见也。卷首有刘将孙一《序》，亦潦倒浅陋，似乎依托。然其所载颇有苏天爵《文类》所未收，而足资当日典故者。

> 	如《元史》崔彧上宝玺事，见於《成宗本纪》及彧本传，未详得玺月日，是集所载崔彧《献玺书文》，知为至元三十一年正月三十日。又《成宗本纪》元贞元年三月乙巳朔，安南世子陈日燇遣使上表，并献方物，而《安南国传》则纪其事於至元三十一年五月之下，与本纪互异。今考是集所载《安南国王贺成宗登极表》，末云元贞元年三月初一日，知《列传》为误书。皆可以旁资考证，其他文亦多有可观者，其中十七卷、十八卷，三十一卷，三十四卷，三十五卷，四十一卷并阙，盖麻沙旧式，分卷破碎，传抄易於佚脱。今既无别本校补，亦姑仍原本录之，以存其真焉。

##### 《古赋辨体》八卷、《外集》二卷（江苏巡抚采进本）

> 	元祝尧编。《江西通志》载：尧，上饶人，延祐五年进士，为江山尹，后迁无锡州同知。《广信府志》载：尧字君泽，与此本所题同，惟云官萍乡州同知，与《江西通志》异。其书自楚词以下，凡两汉、三国、六朝、唐、宋诸赋，每朝录取数篇，以辨其体格，凡八卷。其外集二卷，则拟骚、琴操歌等篇，为赋家流别者也。采摭颇为赅备。其论司马相如《子虚》、《上林赋》，谓问答之体其源出自《卜居》、《渔父》，宋玉辈述之，至汉而盛。首尾是文，中间是赋，世传既久，变而又变。其中间之赋，以铺张为靡，而专於词者则流为齐、梁、唐初之俳体。其首尾之文，以议论为便，而专於理者，则流为唐末及宋之文体。於正变源流，亦言之最确。何焯《义门读书记》尝讥其论潘岳《耤田赋》，分别赋颂之非，引马融《广成颂》为证，谓古人赋颂通为一名，然文体屡变，支派遂分，犹之姓出一源，而氏殊百族。既云辨体，势不得合而一之。焯之所言，虽有典据，但追溯本始，知其同出异名可矣。必谓尧强主分别即为杜撰，是亦非通方之论也。

##### 《圭塘欸乃集》二卷（浙江鲍士恭家藏本）

> 	元许有壬及其弟有孚、子桢，倡和之诗也。有壬有《至正集》，已著录。是集乃至正八年有壬既致仕归，乃以赐金得康氏废园，於相城之西，凿池其中，形如“桓圭”，因以“圭塘”为名。日携宾客子弟，觞咏其间，积成巨帙，共诗二百一十九首，乐府六十六首。中惟《乐府十解》为其客马熙所作，馀皆有壬、有孚及桢之作。既而桢如京师，以其本示马熙，熙复取而尽和之，凡诗七十八首，词八首，别题曰《圭塘补和》附之於后。其诗虽多一时適兴之什，不必尽刻意求工，而一门之中，父子兄弟，自相师友，其风流文雅之盛，犹有可以想见者焉。

> 	集前周伯琦《序》，后有段天祐等八《跋》，及赵桓、陆焕然题诗各一首，皆至正庚寅、辛卯、甲辰、丙午诸年，惟末有洹滨一《跋》，不著名氏，称此集“江湖友人”躬录装潢者。二十八年南归展读。外皆破碎。兵后所存惟此本，乃力疾补葺，遗我子孙，后题“上章涒滩四月”。案：“上章涒滩”为庚申岁，乃明洪武之十三年。而丁文昇《跋》内亦有“从洹滨御史领归抄录语”。盖“洹滨”乃“有孚”别号，而所谓“江湖友人者”，即文昇也。

##### 《忠义集》七卷（编修汪如藻家藏本）

> 	元赵景良编。初，南丰刘埙作《补史十忠诗》一卷，述宋末李芾、赵卯发、文天祥、陆秀夫、江万里、密祐、李庭芝、陈文龙、张世杰、张珏之事，埙自为《序》。其子麟瑞，复取宋末节义之士，撰述遗事，赋五十律，题曰《昭忠逸咏》，凡四卷，亦自为前后《序》。又有岳天祐者《序》之。景良合二集为一编，又采宋末遗老诸作，续为二卷，而并麟瑞诗四卷为三，总名之曰《忠义集》。於时《宋史》未修，盖藉诗以存史也。其书在元不甚著，明弘治中，江右何乔新始《序》而梓之。《序言附录》中有汪元量诗，然此本实无之，未详其故。又方回背宋降元，为世僇笑，其人最不足道，而景良列之忠义中，亦所未解也。埙有《隐居通议》，已著录。麟瑞号如村，至治中人；景良字秉善，二刘之乡人也。

##### 《宛陵群英集》十二卷（永乐大典本）

> 	元汪泽民、张师愚同编。泽民字叔志，婺源人，延祐戊午进士，授承事郎，同知岳州路平江州事，历南安、信州两总管府推官，以母忧归。服除，补平江路总管府推官，调济南路兖州知州。至正三年，召为国子司业，与修“三史”。书成，迁集贤直学士，寻以礼部尚书致仕，居宣城，自号“堪老真逸”。十五年，长枪贼陷宁国，被执不屈，骂贼死，年七十，赠江浙行中书省左丞，追封谯国郡公，谥文节，事迹具《元史》本传。师愚字仲愚，宁国人，曾两领延祐、天历乡荐，与泽民友善。《江南通志》称其尝撰《梅尧臣年谱》；然《年谱》乃其弟师曾所撰，已别著录，以为师愚者误也。是编，盖泽民晚居宣城时所辑。上自宋初，下迄元代，得诗一千三百九十三首，分古今体，订为二十八卷，同里施璇为鋟版以行，其后久佚不传。故《宁国》、《宣城》二志载籍门内均不著其目。今核《永乐大典》各韵内，所录此集之诗，共得七百四十六首，作者一百二十九人，视原本犹存十之五六。中如王圭等七十馀人，载於《宣城旧志文苑传》者，其遗篇往往藉此以见。又如梅鼎祚《宛雅》所录诸家佚句，以为原诗散亡者，今其全什亦多见集中。宋、元著作放失者多，此集虽仅一乡之歌咏，亦可云文献之徵矣。谨裒集校定，厘为十二卷，凡其人之爵里事迹有可考者，俱补注於姓名之下；不可考者，阙之。其《永乐大典》原本失载人名，无可参补者，则仍分类附录於后，以待审订焉。

##### 《元文类》七十卷、《目录》三卷（副都御史黄登贤家藏本）

> 	元苏天爵编。天爵有《名臣事略》，已著录。是编刊於元统二年，监察御史王理、国子助教陈旅各为之《序》。所录诸作，自元初迄於延祐，正元文极盛之时，凡分四十有三类。而理《序》仿《史记自序》、《汉书叙传》之例，区为十有五类，盖目录标其详，《序》则撮其网也。天爵三居史职，预修《武宗、文宗实录》，所著自《名臣事略》外，尚有《松厅章奏》、《春风亭笔记》诸书，於当代掌故，最为娴习。而所作《滋溪文集》，词章典雅，亦足追迹前修。故是编去取精严，具有体要，自元兴以逮中叶，英华采撷，略备於斯。论者谓与姚铉《唐文粹》、吕祖谦《宋文鉴》鼎立而三。然铉选唐文，因宋白《文苑英华》；祖谦选北宋文，因江钿《文海》，稍稍以诸集附益之耳。天爵是编，无所凭藉，而蔚然媲美，其用力可云勤挚。旅《序》篇末，称天爵此书所以纂辑之意，庶几同志之士，相与博采而嗣录之，而终元之世，未有人续其书者，可以见其难能矣。

> 	叶盛《水东日记》曰：苏天爵《元文类》，元统中监察御史南郑王理《序》之，有元名人文集，如王百一、阎高唐、姚牧庵、元清河、马祖常、元好问之卓卓者，今皆无传（案：祖常《石田集》，好问《遗山集》，今皆有传本，盖明代不甚行於世，盛偶未见，故其说云然）。则所以考胜国文章之盛，独赖是编而已。尝见至正初，浙省元刻大字本，有陈旅《序》，此本则有书坊自增《考亭书院记》，建阳县江源《复一堂记》，并高昌《偰氏家传》云云。今此本无此三篇，而有陈旅《序》，盖犹从至正元刻翻雕也。

##### 《元风雅前集》十二卷、《后集》十二卷（内府藏本）

> 	前集十二卷，元傅习所采集，孙存吾为之编次；后集十二卷，则存吾所续辑也。习字说卿，清江人。存吾字如山，庐陵人。习仕履不可考；存吾尝为儒学正，亦不详其始末也。前集首刘因，凡一百十四家；后集首邓文原，凡一百六十六家。

> 	间载作者爵里，俱不甚详。所录江西人诗最多，盖里闬之间，易於摭拾。惟一时随所见闻，旋得旋录，故首尾颇无伦序。或有一人而两见者，殊乖体例。然元时总集传於今者不数家，此集虽不甚赅备，而零章断什不载於他书者颇多，世不习见之人，与不经见之诗，赖以得存者，亦不少矣。又案：范氏“天一阁”所藏，有《元朝野诗集》二册，亦题曰《元风雅》，不知何人所编，其体例与此迥殊，又传写多讹，参差失序，几至不可句读，盖断烂不全之本，无足甄录。以二书同出元代，名又相淆，姑附著其异同於此，以祛来者之疑焉。

##### 《唐音》十四卷（安徽巡抚采进本）

> 	元杨士宏编。士宏字伯谦，襄城人。是书成於至正四年，虞集为之《序》。

> 	凡《始音》一卷，《正音》六卷，《遗响》七卷，而士宏《自记》称十五卷，盖《遗响》有一子卷也。其《始音》惟录王、杨、卢、骆四家；《正音》则诗以体分，而以初唐、盛唐为一类，中唐为一类，晚唐为一类；《遗响》则诸家之作咸在，而附以僧诗、女子诗。李白、杜甫、韩愈三家，皆不入选。其凡例谓三家，世多有全集，故弗录。其书积十年之力而成，去取颇为不苟。明苏衡作《刘敬伯古诗选序》，颇以是书所分《始音》、《正音》、《遗响》为非。李东阳《怀麓堂诗话》则曰，选诗诚难，必识足以兼诸家者，乃能选诸家，识足以兼一代者，乃能选一代。一代不数人，一人不数篇，而欲以一人选之，不亦难乎？选唐诗者，惟杨士宏《唐音》为庶几云云。其推之可谓至矣。高棅《唐诗品汇》即因其例而稍变之，冯舒兄弟评韦縠《才调集》，深斥棅杜撰排律之非，实则排律之名，亦因此书，非棅创始也。曹安《谰言长语》称，旧有丹阳颜润卿注，今未见其本，此本题张震辑注。震字文亮，新淦人。其仕履始末及朝代先后皆未详，注极弇陋，明唐觐《延州笔记》尝摘其注李商隐《咸阳诗》“自是当时天帝醉”一条，李颀《赠从弟诗》“第五之名齐骠骑”一条，卢照邻《送赵司仓入蜀诗》“潘年三十外”一条。他如杨炯《刘生》一首，乃乐府古题，而震曰：刘生不知何许人。

> 	后篇亦有“刘生要皆从军之士”也。又炯《夜送赵纵》一首，其诗作於初唐，而震曰：赵纵，郭子仪之婿也，仕至侍郎。如斯之类，不可毛举，殆必明人也。以原本所有，且间有一二可采者，姑附存之，备一解焉。

##### 《古乐府》十卷（浙江汪启淑家藏本）

> 	元左克明编。克明自称豫章人，其始末未详。《自序》题至正丙戌，则顺帝时也。是书录古乐府词，分为八类。曰《古歌谣》、曰《鼓吹曲》、曰《横吹曲》、曰《相和曲》、曰《清商曲》、曰《舞曲》、曰《琴曲》、曰《杂曲》。《自序》谓：冠以“古歌谣词”者，贵其发乎自然。终以“杂曲”者，著其渐流於新声。

> 	又谓：风化日移，繁音日滋，惧乎此声之不作也，故不自量度，推本三代而上，下止陈、隋，截然独以为宗，虽获罪世之君子，无所逃焉云云。当元之季，杨维桢以工为乐府倾动一时，其体务造恢奇，无复旧格。克明此论，其为维桢而发乎？

> 	考宋郭茂倩先有《乐府诗订》，所录止於唐末，极为赅备。克明此集，似乎床上之床。然考李孝光刻《乐府诗集序》，称其书岁久将弗传。至元六年，济南彭叔仪始得本校刻，是郭书刊版之时，仅在克明成书前六年。其版又在济南，距江西颇远，则编此集时，当未必见郭书，非相蹈袭。且郭书务穷其流，故所收颇滥。

> 	如薛道衡《昔昔监》凡二十句，唐赵嘏每句赋诗一首，此殆如“春官”程试，摘句命题，本无关於乐府，乃列之薛诗之后，未免不伦。此集务溯其源，故所重在於古题古词，而变体拟作，则去取颇慎，其用意亦迥不同也。每类各有小序，核其词气，确为克明自作，其题下夹注，则多摭《乐府诗集》之文，《紫玉歌》条下，并明标《乐府诗集》字。今考其《临高台》条下，引刘履《风雅翼》之说，尚与克明相去不远。至《紫骝马》条下，引冯惟讷《诗纪》之说，则嘉靖中书，元人何自见之？其由明人重刻，臆为窜入明矣。又冯舒校《玉台新咏》，於《焦仲卿妻诗》“守节情不移”句下，注曰：案：活本杨本，此句下有“贱妾留空房，相见常日稀”二句，检郭、左二《乐府》并无之。今考此本，乃已有此二句，知正文亦为重刻所改，不止私增其解题矣。然元刻今未之见，无由互校刊除，姑仍明刻录之，而附订其谬如右。

##### 《玉山名胜集》八卷、《外集》一卷（浙江鲍士恭家藏本）

> 	元顾瑛编。瑛有《玉山璞稿》，已著录。其所居池馆之盛，甲於东南，一时胜流，多从之游宴，因裒其诗文为此集，各以地名为纲，曰《玉山堂》、曰《玉山佳处》、曰《种玉亭》、曰《小蓬莱》、曰《碧梧翠竹堂》、曰《湖光山色楼》、曰《读书舍》、曰《可诗斋》、曰《听雪斋》、曰《白云海》、曰《来龟轩》、曰《雪巢》、曰《春草池》、曰《绿波亭》、曰《绛雪亭》、曰《浣华馆》、曰《柳塘春》、曰《渔庄》、曰《书画舫》、曰《春晖楼》、曰《秋华亭》、曰《淡香亭》、曰《君子亭》、曰《钓月轩》、曰《拜石坛》、曰《寒翠所》、曰《芝云堂》、曰《金粟影》。每一地各先载其题额之人，次载瑛所自作春题，而以序记、诗词之类各分系其后。元季知名之士，列其间者十之八九。考宴集唱和之盛，始於金谷、兰亭，园林题咏之多、肇於辋川、云谿。其宾客之佳，文词之富，则未有过於是集者。虽遭逢衰世，有托而逃，而文采风流，照映一世，数百年后，犹想见之。录存其书，亦千载艺林之佳话也。

##### 《草堂雅集》十三卷（浙江巡抚采进本）

> 	元顾瑛编。瑛早擅文章。又爱通宾客，四方名士，无不延致於“玉山草堂”者，因仿段成式《汉上题襟集》例，编唱和之作为此集，自陈基至释自恢，凡七十人。又仿元好问《中州集》例，各为小传，亦有仅载字号里居，不及文章行谊者，盖各据其实，不虚标榜，犹前辈笃实之遗也。其与瑛赠答者，即附录己作於后，其与他人赠答，而其人非与瑛游者，所作可取，亦附录焉，皆低书四格以别之。盖虽以《草堂雅集》为名，实简录其人平生之作，元季诗家，此数十人括其大凡；数十人之诗，此十馀卷具其梗概。一代精华，略备於是。视月泉吟社惟《赋田园杂兴》一题，惟限五七言律一体者，赅备多矣。是书世罕传本，王士祯《居易录》记朱彝尊於吴门医士陆其清家仅一见之，此本纸墨犹为旧钞，疑或即陆氏本欤。

##### 《玉山纪游》一卷（浙江汪启淑家藏本）

> 	元顾瑛纪游倡和之作，明袁华为类次成帙者也。所游自昆山以外，如天平山、灵岩山、虎邱、西湖、吴江、锡山、上方山、观音山，或有在数百里外者，总题曰“玉山”。游非一人，而瑛为之主；游非一地，而往来聚会悉归“玉山堂”也。

> 	每游必有诗，每诗必有小序，以志岁月。所与游者，自华以外，为会稽杨维桢、遂昌郑元祐、吴兴、郯韶、沈明远、南康于立、天台陈基、淮南张迟、嘉兴瞿智、吴中周砥、释良琦、昆山陆仁，皆一时风雅胜流；又有顾佐、冯郁、王濡之三人，里贯事迹皆未详。然以其侪偶推之，定亦非俗士矣。所收不及《玉山名胜集》、《草堂雅集》之富，而山水清音，琴樽佳兴，一时文采风流，千载下尚如将见之也。华已入明，然其诗皆作於至正中；华编是集之时，亦尚在至正中。故不以编集之人为断，而以作诗之人为断，仍列诸元代焉。

##### 《大雅集》八卷（编修汪如藻家藏本）

> 	元赖良编。良字善卿，天台人。是集皆录元末之诗，分古体四卷，近体四卷，前有至正辛丑杨维桢《序》，又有至正壬寅钱鼐《序》，末有王逢《序》，不署年月。维桢《序》，称其所采皆吴、越人之隐而不传者，《序》末良自识云：良选诗至二千馀首，铁崖先生所留者，仅存三百。铁崖道人即维桢别号，是兹集乃良所裒辑，而维桢所删定，故每卷前署维桢评点字也。然观集中止首卷前数篇有维桢评语，七言律诗中顾瑛《和维桢唐宫词》十首，亦列评语於其下，馀无维桢一语，或传写不完，或但经维桢点定，中间偶评数首，良重其名，遂以评点归维桢欤。顾嗣立选元诗三百家，众作略备，然大抵有集者登选，虽称零篇佚什，各人癸集，而癸集实阙而未辑。此集所录，多嗣立之所未收，其去取亦颇精审。盖维桢工於篇什，故鉴别终为不苟。又每人之下，皆略注字号里贯，元末诗人无集行世者，亦颇赖以考见，固不失为善本矣。

##### 《元音遗响》十卷（浙江巡抚采进本）

> 	不著编辑者名氏。前八卷为胡布诗，又名《崆峒樵音》。后二卷则张达、刘绍诗也。三人皆元之遗民，而他书罕称其诗者，且亦罕称其人者，故其出处莫之能详。今即诗中考之，则绍为布姻家，曾入汝南王幕。布与绍诗，《序》称俱客闽帅，不遂所志，盖元末皆尝参谋军事。布又有诗云：“我时瘴疠使，分迹南荒最”。又云：“自我使岛夷，衔命出蛮障”。是布复尝奉使海外矣。又布有《入理问所作》及《丙辰岁狱中元夕》诗，注云：先生以高蹈有忤时政，被谪，又《丙辰十月初五发龙江》诗云：“羁人得遣如承檄，日暮登舟似到家”。丙辰为洪武九年，殆明初徵之不屈，被谴，既而得释者也。至其近闻自从诸诗中，有“想见霓旌拥行在”之句，当为顺帝北狩后所作。故君旧国之思，拳拳不置，其志节可见，其诗格调亦皆高古，不失汉、魏遗意，虽声华消歇，名氏翳如，而遗集犹存，固可与柴桑一老尚友於千载前矣。布字子申，达字秀充，皆盱江人；绍字子宪，黎川人也。

##### 《风雅翼》十四卷（编修汪如藻家藏本）

> 	元刘履编。履字坦之，上虞人，入明不仕，自号“草泽闲民”。洪武十六年，诏求天下博学之士，浙江布政使强起之，至京师，授以官，以老疾固辞，赐钞遣还，未及行而卒。《浙江通志》列之《隐逸传》中。是编首为《选诗补注》八卷，取《文选》各诗删补训释，大抵本之“五臣旧注”，曾原演义，而各断以己意。

> 	次为《选诗补遗》二卷，取古歌谣词之散见於传记、诸子，及乐府诗集者，选录四十二首，以补《文选》之阙。次为《选诗续编》四卷，取唐、宋以来诸家诗词之近古者一百五十九首，以为“文选嗣音”。其去取大旨，本於真德秀文章正宗，其铨释体例，则悉以《朱子诗集传》为准。其论杜甫《三吏》、《三别》太迫切而乏简远之度；以视“建安乐府”，如“典谟”之后别有“盘诰”，足见风气变移，不知讽谕之语，必含蓄乃见优柔，叙述之词，必真切乃能感动。王粲《七哀诗》曰：“出门无所见，白骨蔽平原；路有饥妇人，抱子弃草间；顾闻号泣声，挥涕独不还；未知身死处，何能两相完。”此何尝非“建安诗”，与《三吏》、《三别》何异？又如《孤儿行》、《病妇行》、《上留田》、《东西门行》以及《焦仲卿妻诗》之类，何尝非“乐府诗”，与《三吏》、《三别》又何异？此不明文章之正变，而谬为大言也。又论《塘上行》后六句以为魏文帝从军，而甄后念之。不知古者采诗以入乐，声尽而词不尽则删节其词；词尽而声不尽，则摭他诗数句以足之。皆但论声律，不论文义，《乐府诗集》班班可考，《塘上行》末六句忽及从军，盖由於此；履牵合魏文帝之西征，此不明文章之体裁，而横生曲解也。至於以汉、魏篇章，强分比兴，尤未免刻舟求剑，附合支离。朱子以是注楚词，尚有异议，况又效西子之颦乎？以其大旨不失於正，而亦不至全流於胶固。

> 	又所笺释评论，亦颇详赡，尚非枵腹之空谈，较陈仁子书犹在其上，固不妨存备参考焉。又案：叶盛《水东日记》，称祭酒安成李先生，於刘履《风雅翼》常别加注释，视刘益精。安成李先生者，李时勉也。其书今未之见，然时勉以学问醇正，人品端方，为天下所重。诗歌非其所长，考证亦非其所长。计与履之原书，亦不过伯仲之间矣。

##### 《荆南倡和集》一卷（两江总督采进本）

> 	元周砥、马治同撰。砥字履道，无锡人；治字孝常，宜兴人。《明史文苑传》，并附载《陶宗仪传》末。至正癸巳、甲午、乙未三年，砥遭乱，客治家，治馆砥於宜兴荆溪之南，随事倡和，积诗一卷，录成二帙，各怀其一。同时遂昌郑元祐为之《序》，二人亦自有《序》。后砥从张士诚死於兵，而治入明为内邱县知县，迁建昌府知府，与高启友善，遂以此集手录本付启。启复以与吕敏，有启《后序》及徐贲《题志》。敏后仍归诸马氏。成化间，乡人李廷芝携至京师，俾李应祯、张弼校正付梓。集后附录数首，皆砥在荆南前后之作，及治赋砥哀词，与其追和之诗。砥以吟咏擅长，与顾阿瑛往来。《玉山雅集纪游》诸编中，多载所作，格调皆极谐婉。其撰是集，正元末丧乱之际，感时伤事，尤情致缠绵。

> 	治诗稍逊於砥，而隽句络绎，工力亦差能相敌。以视《松陵倡和》、《汉上题襟》，虽未必遽追配作者，而两人皆无全集行世，存之亦足见其一斑焉。

> 	（案：周砥与马治诗同一集，而人隔两朝，遂无时代可归，今以治虽入明而在元所作，尚可谓之元诗；若砥则断断不可编於明。故以砥为主，缀元人之末，此不得已之变例也。）

### 一百八十九 集部四十二

#### 总集类四△《乾坤清气集》十四卷（浙江鲍士恭家藏本）

> 	明偶桓编。桓字武孟号海翁，因眇一目，又自号“瞎牛”，太仓人。洪武中官荆门州吏目。是集录元一代之诗，分体编次，其中如汪元量、瀛国公、元好问等，上该金、宋之末；张以宁、危素等，亦下涉明初。朱彝尊《静志居诗话》称，明初诗人操选政者，赖良直卿、许中丽仲孚。刘仔肩汝弼、沈巽士偁、王偁孟敭，皆有所蔽。惟瞎牛《乾坤清气》一编，能别开生面。惜余所钞阙七言近体绝句，未得全书，恒以为憾。此本称，钞自孙氏“苍雪斋”，所阙与彝尊本同。又以厉氏“樊榭山房”本，郁氏“东啸轩本”参校，颇为精善。虽卷帙无多，而去取极为不苟，又编在明初，多见旧刻，如七言古诗中陈旅《泰定元年八月》一首，张翥《周昉按乐图》一首，郑元祐《送林彦清》一首，《将还淮扬》一首；古乐府中，揭徯斯《马上郎》、《车中女》二首，陈泰《汉使谣》一首，萨都剌《秋夜长》一首、张宪《飞来狐》一首；五言律诗中，如马祖常《寄邵允文》一首，《南征》一首，张翥《禖台》一首，《游石头城清凉寺》一首，杨基《夏夜有怀》第二首。今本集皆佚不载，惟赖此集以存。又五言律诗中，赵孟頫《次袁学士上都集韵》一首，《松雪集》不载；而谭氏所刻《赵子昂诗集》有之，当亦从此本摭入也。他如《题金渊集》诗、《山村集》、《竹素山房集》，皆作吾衍，此本作屠彝。《乌夜啼》、《将进酒》、《赵孝子歌》三首，《玉山草堂雅集》作柯九思，此作雅琥。皆足以考异。其馀字句，互异诸集者，不一而足，甚如倪瓒《春日云林斋居诗》凡六韵六十字，而与本集相同者仅十七字。桓受知倪瓒最深，是必其手授定本，为编《云林集》者所未见矣。至於甘立《乌夜啼》一首，既见八卷《古乐府》，又载入一卷中，作《晚出西掖》第二首，编次亦未免小疏。李孝光《题杨铁崖琴书安乐窝》诗，“艳妻欢娱，自令身枯”二句，误析“令”字为。“人之”二字，传写亦未免有舛。然元诗选本，究当以此编为善也。

##### 《元音》十二卷（浙江巡抚采进本）

> 	不著编辑者名氏。前有洪武甲子乌斯道《序》，称宁波孙原理汇辑。又有曾用臧《序》，称为定海丞张中达所刻，末题辛巳九月下澣，而空其年号两字。

> 	考辛巳为建文三年，殆以靖难革除，剷削其板，盖犹明初本也。所录自刘因至龙云从，凡一百七十六人。每人之下略注字号爵里，大抵详於元末，而略於元初。

> 	末附无名氏诗十一首，又陈益稷诗一首，程文海诗四首，滕宾诗一首，虞集诗五首，别题曰《补遗》。均为原目所不载。其中无名氏诸篇，尤为浅俗，与全书体例稍异，或中达刻板之时，以意增入欤？顾嗣立《元百家诗选》凡例，尝议宋公传《元诗体要》、蒋易《元风雅》及原理是书，所收均为不广。然是书於去取之间，颇具持择；虽未能尽汰当时秾缛之习，而大致崇尚风格，已有除烦涤滥之功矣。

##### 《雅颂正音》五卷（江西巡抚采进本）

> 	明刘仔肩编。仔肩字汝弼，鄱阳人。洪武初，因荐应召至京，集同时之诗为此书，上自公卿，下至衲子，凡五十馀人，而仔肩所作亦附焉。用刘向、王逸、徐陵、芮挺章例也。有宋濂、张孟兼前后二《序》，皆作於洪武三年。所选之诗，每人寥寥数首，盖是时诸人之集，皆未成编，随得随录，故未能赅备；然明初诸家，今无专集行世者，颇藉以略存梗概。其时武功初定，文治方兴，仔肩拟之《雅》、《颂》，固未免溢美。要其舂容谐婉，雍雍乎开国之音，存之亦足以见明初之风气也。此本犹洪武时旧刻，岁久刓敝，颇有模糊佚脱之处，无别本可校，今悉姑仍其旧焉。

##### 《唐诗品汇》九十卷、《拾遗》十卷（编修郑际唐家藏本）

> 	明高棅编。棅有《啸台集》，已著录。宋之末年“江西”一派与“四灵”一派，并合而为“江湖派”。猥杂细碎，如出一辙，诗以大弊。元人欲以新艳奇丽矫之，迨其末流，飞卿、长吉一派，与卢仝、马异、刘义一派并合而为纤体，妖冶俶诡，如出一辙，诗又大弊。百馀年中，能自拔於风气外者，落落数十人耳。

> 	明初闽人林鸿，始以规仿盛唐立论，而棅实左右之，是集其职志也。所录凡六百二十家，得诗五千七百六十九首。分体编次，为五言古诗二十四卷，七言古诗十三卷，长短句附焉；五言绝句八卷，六言附焉；七言绝句十卷，五言律诗十五卷，五言排律十一卷，七言律诗九卷，排律附焉。始於洪武甲子，成於癸酉；至戊寅，又搜补作者六十一人，诗九百五十四首，为《拾遗》十卷附於后。考《玉台新咏》有古绝句四首，棅以绝句居律诗前，盖有所考。至排律之名，古所未有。杨仲宏撰《唐音》，始别为一目。棅祖其说，遂至今沿用。二冯批点《才调集》，以堆砌板滞，杂乱无章之病归咎於“排”之一字，诋棅为作俑。然诗家不善隶事，即二韵、四韵，未尝不堆砌板滞，杂乱无章。是亦不必尽以“排”字为误矣。诸体之中，各分正始、正宗、大家、名家、羽翼、接武、正变、馀响、旁流九格，其凡例谓：大略以初唐为正始，盛唐为正宗，为大家，为名家，为羽翼；中唐为接武；晚唐为正变，为馀响；方外异人等诗为旁流。间有一二成家，特立自异者，则不以世次拘之。如以陈子昂与李白列在正宗；刘长卿、钱起、韦应物、柳宗元与高適、岑参同在名家是也。其分初、盛、中、晚，盖宋严羽已有是说，二冯尝以刘长卿亦盛亦中之类，力攻其谬。然限断之例，亦论大概耳。寒温相代，必有半冬半春之一日，遂可谓四时无别哉？《明史文苑传》谓，终明之世，馆阁以此书为宗。厥后李梦阳、何景明等摹拟盛唐，名为崛起，其胚胎实兆於此。平心而论，唐音之流为肤廓者，此书实启其弊；唐音之不绝於后世者，亦此书实衍其传。功过并存，不能互掩，后来过毁过誉，皆门户之见，非公论也。

> 	至於章怀太子《黄台瓜词》，沈佺期《古意》之类，或点窜旧文；康宝月、刘令娴之类，或泛收六代。杜常、胡宿之类，或误采宋人。小小瑕疵，尤所未免；卷帙既富，核检为难，第观其大体可矣。

##### 《广州四先生诗》四卷（浙江巡抚采进本）

> 	不著编辑者名氏，乃明初广州黄哲、李德、王佐、赵介四人诗也。哲字庸之，用荐拜翰林待制，侍懿文太子读书，出知东阿县，升东平通判，归，寻坐法死；有《雪蓬集》。德字仲修，洪武中，用荐授雒阳长史，官至义宁县知县，有《易庵集》。佐字彦举，本河东人，元末侍父官南雄，遂占南海籍。洪武初，徵至京师，授给事中。有《听雨轩》、《瀛洲》二集，没后稿多遗逸，仅存诗一卷，郡人彭森刻於建安。介字伯贞，明初闭户读书，不求仕进，屡荐皆辞免。坐累，逮赴京师，卒於南昌舟中。后以子纯官监察御史，赠如其官，有《临清集》。四人初与同郡孙蕡号“南园五先生”，后惟蕡集流传，四人著作已多散佚，此乃后人重辑之本。以蕡集别行，故惟称“四先生”焉。虽网罗放失，篇帙无多，然如哲之五言古体，祖述齐、梁；德之七言长篇，胎息温、李；俱可自名一家。惟佐气骨稍卑，未能骖驾；而介诗所存太少，不足以见所长耳。然粤东诗派，数人实开其先，其提唱风雅之功，有未可没者，故存之以著其概。俾与《西庵集》并传焉。

##### 《三华集》十八卷（两淮盐政采进本）

> 	明无锡钱子正及弟子义、侄仲益合刻诗也。子正《绿苔轩集》六卷，前有王达《序》；子义《种菊庵集》四卷，前有洪武八年《自序》；仲益《锦树集》八卷，前有魏骥《序》。三集初各自为书，正统中，仲益族子公善等，始合而刻之，其曰“三华”者，盖以三者皆钱氏英华也。按子正诗，朱彝尊《明诗综》不载，但附见其名於子义之下，然二人出处始末，均无可考；独仲益以元末进士知华亭县，后为翰林修撰，见於魏骥《序》中。而《明诗综》载：仲益，永乐初以翰林编修转周王府长史，与骥《序》互有异同；又称：仲益诗格爽朗，惜“遗集”罕传，予从秦对岩前辈购得，亟录八首，犹未尽其蕴云云。然则彝尊仅见“仲益遗集”未见斯本也。则亦罕覯之笈矣。

##### 《闽中十子诗》三十卷（浙江汪汝瑮家藏本）

> 	明袁表、马荧同编。表字景从，荧字用昭，皆福州人。闽中十子者，一曰福清林鸿，有《膳部集》；一曰长乐陈亮，有《储玉斋集》；一曰长乐高廷礼，有《木天清气集》、《啸台集》；一曰闽县王恭，有《白云樵唱》、《凤台清啸》、《草泽狂歌》诸集；一曰闽县唐泰，诗轶不传，散见《善鸣集》中；一曰闽县郑定，有《澹斋集》；一曰永福王偁，有《虚舟集》；一曰闽县王褒，有《养静集》；一曰闽县周元，有《宜秋集》；一曰侯官黄元，其集名不传。皆明初人，万历丙子，表等即高以陈家所藏诸人之诗，选为是集。考闽中诗派，多以十子为宗，厥后辗转流传，渐成窠臼，其初已有唐摹晋帖之评，其后遂至有诗必律，有律必七言；而“晋安”一派，乃至为世所诟厉。论闽中诗者，尝深病之。要其滥觞之始，不至是也。十人遗集已不尽传，传者亦不尽可录。此编采撷菁华，存其梗概，犹可以见一时之风气，固宜存以备一格焉。

##### 《元诗体要》十四卷（浙江巡抚采进本）

> 	明宋绪编。绪字公传，以字行，馀姚人。成祖时预修《永乐大典》时，同邑被徵者五人，及书成，宋孟岳、赵肤迪、朱德茂、张廷皆授官，绪独辞归。是集，录元一代之诗。曹安《谰言长语》，称其分体三十有八。此本凡为体三十有六，曰《四言》、曰《骚》、曰《选》、曰《乐府》、曰《柏梁》、曰《五言》、曰《七言》、曰《长短句》、曰《杂古》、曰《言》、曰《词》、曰《歌》、曰《行》、曰《操》、曰《曲》、曰《吟》、曰《叹》、曰《怨》、曰《引》、曰《谣》、曰《咏》、曰《篇》、曰《禽言》、曰《香奁》、曰《阴何》、曰《联句》、曰《集句》、曰《无题》、曰《咏物》、曰《五言律》、曰《七言律》、曰《五言长律》、曰《五言绝》、曰《六言绝》、曰《七言绝》、曰《拗体》。

> 	较安所列少“七言长律体”、“侧体”二种，未喻其故。各体之前，皆有《小序》，仿方回《瀛奎律髓》之例，其中或以体分，或以题分，体例颇不画一。其以体分者，选体别於五言古，吟叹怨引之类别於乐府，长短句别於杂古体，未免治丝而棼。其以题分者，香奁、无题、咏物，既各为类，则行役、边塞、赠答诸门，将不胜载，更不免於挂漏。又第八卷杨维桢《出浴》绝句，实唐韩偓七言律诗后四句，亦间有疏舛。然去取颇有鉴裁，邓林《序》称，绪深於诗，故选诗如此之精。

> 	非溢词也。传本颇稀，此本为秀水曹溶家所藏，目录卷六以下阙，书中亦间有阙页，惜无别本可校矣。

##### 《沧海遗珠》四卷（浙江范懋柱家天一阁藏本）

> 	不著编辑者名氏。前有正统元年杨士奇《序》，称都督沐公所选。又称其字曰景容，黔宁王之仲子。佐兄黔国公为朝廷镇抚西南一方，考《明史》黔宁王沐英之子晟为黔国公，镇云南；昂为右都督，倾云南都司，则此集当为昂所编。惟昂字景高，不字景容，疑其初字景高，至洪熙元年后避仁宗之讳，改高为容，史未及详。其以第三子为“仲子”，则疑误以黔国公为长也。所录凡朱经、方行、朱綝、曾烜、周昉、韩宜可、王景彰、楼琏、王汝玉、逯昶、平显、胡粹中、杨宗彝、刘叔让、杨子善、张洪、范宗晖、施敬、僧天祥、机先、大用二十人之作，共三百馀首；皆明初流寓迁谪於云南者。每人姓名之下，各注其字号里居。以其为刘仔肩、王偁诸家诗选所不及，故名曰《遗珠》。二十人皆无专集。此编去取颇精审，所录多斐然可观。自古以来，武人能诗者代代有之，以武人司选录，而其书不愧善本者，惟此一集而已。是固不可不传也。

##### 《中州名贤文表》三十卷（浙江鲍士恭家藏本）

> 	明刘昌编。昌字钦谟，吴县人。正统乙丑进士，历官河南提学副使，迁广东参政。是编，即其官河南时所蒐辑。凡许衡六卷，姚燧八卷，马祖常五卷，许有壬三卷，王惲六卷，富珠哩翀二卷。又略依本集之体，各以碑志、铭传等篇附录於后。考许衡《鲁斋遗书》，马祖常《石田集》，许有壬《至正集》，王惲《秋涧集》，虽尚存传本；而惟《鲁斋遗书》有刊板，馀皆辗转传钞，舛讹滋甚，赖此编撷其英华，得以互勘。至姚燧本集五十卷，富珠哩翀本集六十馀卷，见於诸家著录者，已久佚不传，独赖此仅存。其表章之功，亦不可泯矣。每集末有昌所作《跋语》数则，亦颇见考订。王士祯《香祖笔记》载，其《劝宋牧仲重刻文表》，且云：钦谟诸跋当悉刻之，以存其旧。此本实康熙丙戌宋荦授钱塘汪立名所刊，其附入原跋，盖本士祯之意也。昌《自序》又谓此其内集，尚有外集、正集、杂集若干卷。今俱未见，殆久而散佚欤。

##### 《明文衡》九十八卷（两江总督采进本）

> 	明程敏政编。敏政有《宋遗民录》，已著录。是编首代言，为词臣奉敕撰拟之交，次赋，次骚，次乐府，次琴操，次表笺，次奏议，次论，次说，次解，次辨，次原，次箴，次铭，次颂，次赞，次七，次策问，次问对，次书，次记，次序，次题跋，次杂著，次传，次行状，次碑，次神道碑，次墓碣，次墓志，次墓表，次哀诔，次祭文，次字说，为类凡三十有八。悉从《玉台新咏》之例，题作者姓名。惟方孝孺则书字，盖是时靖难文禁稍弛，而尚未全解，故存其文而隐其名也。内琴操缺一首，表缺四首，奏议缺十首，辨缺一首，颂缺一首，赞缺二首，记缺十一首，序缺十五首，题跋缺四首，杂著缺一首，传缺一首，神道碑缺十一首，墓碣缺四首，墓志缺八首，墓表缺二首，祭文缺二首，皆有录无书，各注阙字於目中，未喻其故。所录如吴讷《文章辨体序》，《题刘定之杂志》之类，皆非文体。而袁忠彻《瀛国公事实》之类，事既诬妄，文尤鄙俚，皆不免芜杂之讥。

> 	朱右扌婴《宁生传》，杂述医案，至以一篇占一卷，亦乖体例。然所录皆洪武以后，成化以前之文。在北地、信阳之前，文格未变，无七子末流，摹拟诘屈之伪体。稽明初之文者，固当以是编为正轨矣。

##### 《新安文献志》一百卷（两淮马裕家藏本）

> 	明程敏政撰。是书於南、北朝以后文章事迹，凡有关於新安者，悉采录之。

> 	六十卷以前为甲集，皆其乡先达诗文，略依真德秀《文章正宗》之例，分类辑录；其六十一卷以后，则皆先达行实，不必尽出郡人所论撰。分《神迹》、《道原》、《忠孝》、《儒硕》、《勋贤》、《风节》、《才望》、《吏治》、《遗逸》、《世德》、《寓公》、《文苑》、《材武》、《烈女》、《方技》十五目。其中有应行考订者，敏政复间以己意参核，而附注之，徵引繁博，条理淹贯。凡徽州一郡之典故，汇萃极为赅备，遗文轶事，咸得藉以考见大凡。故自明以来，推为钜制。其中小小踳駮者，如凡例称《朱子诗文录》其涉於新安者，而《通判泰州江君墓铭》竟尔见遗；又朱子所作其父松行状，松所作其父森行状，既已并收，而《松韦斋集》中有录曾祖父《诗后序》一篇，又复不录；皆不免於脱略。然司马光《资治通鉴》已称牴牾不能自保，是书卷帙繁重，不能以稍有挂漏，遂掩其蒐辑之功也。

##### 《海岱会集》十二卷（兵部侍郎纪昀家藏本）

> 	明石存礼、蓝田、冯裕、刘澄甫、陈经、黄卿、刘渊甫、杨应奎八人唱和之诗也。存礼字敬夫，号来山，益都人，弘治庚戌进士，官至知府。田有《北泉集》，已著录。裕字伯顺，号闾山，临朐人，正德戊辰进士，官至按察司副使。澄甫字子静，号山泉，寿光人，正德戊辰进士，官至布政司参议。经字伯常，号东渚，益都人，正德甲戌进士，官至兵部尚书。卿字时庸，号海亭，益都人，正德戊辰进士，官至布政司参政。渊甫字子深，号范泉，澄甫之弟，正德戊午举人。应奎字文焕号渑谷，益都人，官至知府。嘉靖乙未丙申间，经以礼部侍郎丁忧里居。

> 	田除名闲住，渊甫未仕，存礼等五人并致仕，乃结诗社於北郭禅林，后编辑所作成帙，冠以“社约”、“同社姓氏”及长至日、五月五日、九月九日、上巳日、七月七日，会《集序》五篇。其诗凡古乐府二卷，五言古诗二卷，七言古诗二卷，五言律诗三首，五言排律一卷，七言律诗一卷，五言绝句一卷，七言绝句一卷，计诗七百四十九首。其编辑名氏原本未载，惟卷首万历己亥魏允贞《序》，称友人冯用韫以《海岱会集》自远寄至，据王士祯《古夫于亭杂录》，盖冯裕曾孙琦所选也。八人皆不以诗名，而其诗皆清雅可观，无三杨台阁之习，亦无七子摹拟之弊。故王士祯称其各体皆入格，非苟作者。观其“社约”中有不许将会内诗词传播，违者有罚一条。盖山间林下，自適性情，不复以文坛名誉为事，故不随风气为转移。而八人皆闲散之身，自吟咏外，别无馀事；故互相推敲，自少疵类。

> 	其斐然可诵，良亦有由矣。

##### 《经义模范》一卷（浙江鲍士恭家藏本）

> 	不著编辑者名氏。前有王廷表《序》，称嘉靖丁未，访杨升庵於滇，得《经义模范》一帙，乃同年朱良矩所刻云云。考廷表为正德甲戌进士。是科题名碑有朱良、朱敬、朱裳、朱节、朱昭、朱方六人，未详孰是。以字义求之，殆朱方为近乎。方，浙江永康人，其仕履亦未详，所录凡宋张才叔、姚孝宁、吴师孟、张孝四人“经义”共十六篇。其弁首即才叔《自靖人自献于先王》一篇，吕祖谦录入《文鉴》者也。时文之变，千态万状，愈远而愈失其宗，亦愈工而愈远於道。

> 	今观其初体，明白切实乃如此。考吴伯宗《荣进集》，亦载其洪武辛亥会试中式之文，是为明之首科，其所作亦与此不相远，知立法之初，惟以明理为主，不以修词相尚矣。康熙中，编修俞长城尝辑北宋至国初“经义”为一百二十名家稿。

> 	然所录如王安石、苏辙诸人之作，皆不言出自何书，世或疑焉。此集虽篇帙寥寥，然犹可见“经义”之本始，录而存之，亦足为黜浮式靡之助。惟《刘安节集》载有“经义”十七篇，亦北宋程试之作，此集未载，或偶未见欤？

##### 《文编》六十四卷（江苏巡抚采进本）

> 	明唐顺之编。顺之有《左编》，已著录。是集取由周迄宋之文，分体排纂，陈元素《序》，称以真德秀《文章正宗》为稿本。然德秀书主於论理，而此书主於论文，宗旨迥异，元素说似未确也。其中如以庄、韩、孙子诸篇入之论中，为强立名目。又不录《史记》、《汉书》列传，而独取《后汉书黄宪传》冠诸传之上，进退亦多失据，盖汇收太广，义例太多，踳驳往往不免。然顺之深於古文，能心知其得失，凡所别择，具有精意。观其《自序》云，不能无文，即不能无法。是编者文之工匠，而法之至也。其平日又尝谓汉以前之文，未尝无法，而未尝有法，法寓於无法之中，故其为法也密而不可窥。唐与宋之文不能无法，而能毫厘不失乎法，以有法为法，故其为法也严而不可犯。其言皆妙解文理，故是编所录虽皆习诵之文，而标举脉络，批道窾会，使后人得以窥见开阖顺逆，经纬错综之妙。而神明变化，以蕲至於古。学秦、汉者，当於唐、宋求门径；学唐、宋者，固当以此编为门径矣。自正、嘉之后，北地、信阳声价，奔走一世；“太仓”、“历下”，流派弥长，而日久论定，言古文者终以顺之及归有光、王慎中三家为归。岂非以学七子者，画虎不成反类狗；学三家者，刻鹄不成尚类鹜耶？

> 	阎若璩《潜邱劄记》有《与戴唐器书》，述宋实颖之言曰：荆川才大如海，评书有详有略，惟文编出陈元素者非其原本。又称两本舍下俱有，他日呈寄自知之云云。今世所行惟此一本，其为原本、陈本，不复可考。要其大旨，固皆出於顺之也。

##### 《古诗纪》一百五十六卷（内府藏本）

> 	明冯惟讷撰。惟讷字汝言，临朐人，嘉靖戊戌进士，官至江西左布政使，加光禄寺卿，致仕，事迹附见《明史冯琦传》。其书前集十卷，皆古逸诗；正集一百三十卷，则汉、魏以下，陈、隋以前之诗；外集四卷，附录仙鬼之诗；别集十二卷，则前人论诗之语也。时代绵长，采摭繁富，其中真伪错杂，以及牴牾舛漏，所不能无。故冯舒作《诗纪匡谬》，以纠其失。然上薄古初，下迄六代，有韵之作，无不兼收，溯诗家之渊源者，不能外是书而别求。固亦采珠之沧海，伐木之邓林也。厥后臧懋循《古诗所》、张之象《古诗类苑》、梅鼎祚《八代诗乘》，相继而出，总以是书为蓝本。然懋循书，虽称补此书之阙，而捃拾繁猥，珠砾混淆，又割裂分体，不以时代为次，使阅者茫不得正变之源流；之象书，又以题编次，竟作类书；鼎祚书，仅汉、魏全录，晋、宋以下皆从删节，已非完备之观。

> 	而汉、魏诗中，如所增苏武妻诗之类，又深为艺林之笑噱，故至今惟惟讷此编，为诗家圭臬。初，太原甄敬为刊版於陕西，一依惟讷原次，而剞劂甚拙，复间有舛讹。此本为吴琯等重刊，虽去其前集、正集、外集、别集之名，合并为一百五十六卷，而次第悉如其旧，校雠亦较甄本为详，故今从吴本录之。惟讷别有《风雅广逸》十卷，核其所载，即此编之前集。盖初辑古逸诸篇，先刊别行，后乃续成汉、魏以下，并为一篇，实非有二。今特别存其目，而其书则不复录焉。

##### 《诗纪匡谬》一卷（江苏巡抚采进本）

> 	国朝冯舒撰。舒字已苍，号默菴，又号“癸巳老人”，常熟人。舒因李攀龙《诗删》，锺惺、谭元春《诗归》所载古诗，辗转沿讹，而其源总出於冯惟讷之《古诗纪》，因作是书以纠之，凡一百一十二条。其中如《於忽操》三章为宋王令诗，《两头纤纤青玉玦》一章，为王建诗，《休洗红》二章为杨慎诗，一一辨之。而杨慎《石鼓文》伪本全载卷中，乃置不一诘。又苏伯玉妻《盘中诗》，《诗纪》作汉人，固谬；宋本《玉台新咏》列於傅休奕诗后，不别题苏伯玉妻，乃嘉定间陈玉父刻本偶佚其名；观《沧浪诗话》称苏伯玉妻有此体，见《玉台集》，则严羽所见之本，实题伯玉妻名。又桑世昌《回文类聚》，载《盘中诗》，亦题苏伯玉妻，则惟讷所题姓名，不为无据，舒之所驳，是知其一，不知其二也。至禹《玉牒词》实载《后汉书》郡国志注中，惟讷不言所出，但於题下留未刻之版一行，竟未及补。舒校正“斜柯”诸字之讹，而不及此条，亦为阙漏。然他所抉摘，多中其失，考证精核实出惟讷之上。原原本本，证佐确然，固於读古诗者大有所裨，不得议为吹求。虽谓之“羽翼诗纪”可矣。

##### 《全蜀艺文志》六十四卷（两淮马裕家藏本）

> 	明周复俊编。复俊有《东吴名贤记》，已著录。初，宋庆元中四川安抚使袁说友，属知云安县程遇孙等八人裒《成都文类》五十卷，中间尚有所未备。嘉靖中，复俊官四川按察司副使，复博采汉、魏以降诗文之有关於蜀者汇为此书，包括网罗，极为赅洽。所载如《宋罗泌姓氏谱》、元费著《古器谱》诸书，多不传於今。又如李商隐《重阳亭铭》，为《文苑英华》所不录，其本集亦失载，徐炯、徐树穀《笺注义山文集》，即据此书以补入。如斯之类，皆足以资考核。诸篇之后，复俊间附案语。如汉初平五年《周公礼殿》记载洪适《隶释》，并载史子坚《隶格》，详略异同，彼此互见，亦颇有所辨证。其中若曹丕《告益州文》与魏人《檄蜀文》，伪词虚煽，颠倒是非，於理可以不录；然此志蒐罗故实，例主全收，非同编录总集，有所去取。善恶并载，亦未足为复俊病。惟篇末不著驳正之词，以申公义，是则义例之疏耳。

##### 《古今诗删》三十四卷（江苏巡抚采进本）

> 	明李攀龙编。攀龙有《诗学事类》，已著录。是编，为所录历代之诗，每代各自分体，始於古逸，次以汉、魏南北朝，次以唐，唐以后继以明，多录同时诸人之作，而不及宋、元。盖自李梦阳倡不读唐以后书之说，前后七子，率以此论相尚。攀龙是选，犹是志也。江淹作《杂拟诗》，上自汉京，下至齐、梁，古今咸列，正变不遗。其《序》有曰：“蛾眉讵同貌而俱动於魄，芳草宁共气而皆悦於魂”。又曰：“世之诸贤，各滞所迷，莫不论甘而忌辛，好丹而非素，岂所谓通方广恕，好远兼爱？然则文章派别，不主一途，但可以工拙为程，未容以时代为限。宋诗导黄、陈之派，多生硬杈桠；元诗沿温、李之波，多绮靡婉弱。论其流弊，诚亦多端，然钜制鸿篇，亦不胜数，何容删除两代，等之自郐无讥。王士祯《论诗绝句》有曰：“铁崖乐府气淋漓，渊颖歌行格侭奇；耳食纷纷说开宝，几人眼见宋元诗？”其殆为梦阳辈发欤？且以此选所录而论，唐末之韦庄、李建勋，距宋初阅岁无多；明初之刘基、梁寅，在元末吟篇不少。何以数年之内，今古顿殊，一人之身，薰莸互异，此真门户之见，入主出奴，不缘真有限断。厥后摹拟剽窃，流弊万端，遂与公安、竟陵同受后人之诟厉，岂非高谈盛气有以激之，遂至出尔反尔乎？然明季论诗之党，判於七子，七子论诗之旨，不外此编。录而存之，亦足以见风会变迁之故，是非蜂起之由，未可废也。流俗所行，别有攀龙《唐诗选》，攀龙实无是书，乃明末坊贾割取《诗删》中唐诗，加以评注，别立斯名，以其流传既久，今亦别存其目，而不录其书焉。

##### 《唐宋元名表》四卷（浙江汪启淑家藏本）

> 	明胡松编。松有《滁州志》，已著录，《明史》松本传称，松幼嗜学，尝辑古名臣章奏，今未见其本。是编，乃松督学山西时，选为士子程式之书。虽所录皆各集所有，无奇秘未睹之篇，而去取极为不苟。前有《自序》曰：“是学也，昉於汉、魏六朝，盛於隋、唐，而极於宋，其体不能尽同，然其意同於宣上德而达下情，明己志而述物则，其后相沿日下，竞趋新巧，争尚衍博，往往贪用事而晦其意，务属词而灭其质，盖四六之本意失之远矣。”其言颇为明切。自明代二场用表，而表遂变为时文，久而伪体杂出，或参以长联。如王世贞所作一联，多至十馀句，如“四书”文之二小比。或参以五七言诗句，以为源出徐、庾及王、骆；不知徐、庾、王、骆用之於赋。赋为古诗之流，其体相近，若以诗入文，岂复成格？至於全用成句，每生硬而杈桠，间杂俗语，多鄙俚而率易。冠冕堂皇之调，剽袭者陈肤，饾飣割裂之词，小才者纤巧，其弊尤不胜言。松选此编，挽颓波而归之雅，亦可谓有功於骈体者矣。

##### 《文氏五家诗》十四卷（浙江汪汝瑮家藏本）

> 	明长洲文氏三世五人之诗也。文洪，字功大，成化乙酉举人，官氵来水教谕，著《括囊稿诗》一卷，文一卷。其孙徵明，著《甫田集》诗四卷。徵明长子彭，字寿承，官南京国子监博士，著《博士诗》二卷。次子嘉，字休承，官和州学正，著《和州诗》一卷。彭之子肇祉，字基圣，官上林苑录事，亦著诗五卷。中惟徵明名最盛，其家学之渊源，则自洪始。如《静志居诗话》所称：“野猿窥落果，林蝶恋残花；自得翻书趣，浑忘对客言”诸句，饶有恬澹之致，徵明诗格不高，而意境自能拔俗，至彭、嘉、肇祉，亦能於耳濡目染之馀，力承先绪。所谓谢家子弟，虽复不端正者亦奕奕有一种风气也。徵明《甫田集》，已著录。然卷帙相连，无容割裂。且除此一集，与五家之目亦不合，尤无容改其旧名以五为四。故仍并录之，而附著其互见之故焉。

##### 《宋艺圃集》二十二卷（浙江鲍士恭家藏本）

> 	明李蓘编。蓘有《黄谷琐谈》，已著录。是集，选录宋人之诗，殚力蒐罗，凡十三载，至隆庆丁卯而后成，所列凡二百三十有六人，而核其名氏，实二百三十有七人，盖编目时误数一人。末卷附释衲三十三人，宫闺六人，灵怪三则，妓流五人，不知名四人，通上当为二百八十八人，而注曰共二百八十四人，则除不知姓名四人不数耳。王士祯《香祖笔记》称，所选凡二百八十人，亦误数也。书中编次后先，最为颠倒，如以苏轼、苏辙列张咏、余靖、范仲淹、司马光前；陈与义、吕本中、曾几列蔡襄、欧阳修、黄庭坚、陈师道前；秦观列赵抃、苏颂前；杨万里列杨蟠、米芾、王令、唐庚前；叶采、严粲列蔡京、章惇前；林景熙、谢翱列陆游前者，指不胜屈。其最诞者，莫若以徽宗皇帝与邢居实、张栻、刘子翚合为一卷，夫《汉书艺文志》以文帝列刘敬、贾山之间；武帝列蔡甲、倪宽之间；《玉台新咏》以梁武帝及太子诸王，列吴均等九人之后、萧子显等二十一人之前。以时代相次，犹为有说。至邢居实为邢恕之子，年十八早夭，在徽宗以前。刘子翚为刘韐之子，张栻为张浚之子，皆南宋高、孝时人，在徽宗以后。

> 	乃君臣淆列，尤属不伦。殆由选录时，随手杂抄，未遑铨次欤。至於廖融、江为、沈彬、孟宾于之属，则上涉南唐；马定国，周昂、李纯甫、赵沨、庞铸、史肃、刘迎之属，则旁及金朝。衡以断限，更属未安。王士祯之所纠，亦未尝不中其失也。然《香祖笔记》又曰：隆庆初元，海内尊尚李、王之派，讳言宋诗。而于田独阐幽抉异，撰为此书，其学识有过人者，则士祯亦甚取其书矣。

##### 《元艺圃集》四卷（浙江鲍士恭家藏本）

> 	明李蓘编。此集续“宋诗”而选，所录凡一百九人，诗六百二十五首。

> 	《自序》称地僻少书籍，无以尽括一代之所长。今观所录，有虞集、范梈、揭傒斯，而无杨载，即一代名人号为四家者，已阙其一。是漏略诚所不免。又刘辰翁乃宋人；王庭筠、高克恭、元好问乃金人；僧来复乃明人；一例载入，颇失断限。其编次则倪瓒、宋元、余阙等皆元末人，而名在最前；戴表元、白珽等皆元初人，而名在最后。其他亦多先后颠倒，颇无伦序。似亦随见随抄，未经勘定之本。与《宋艺圃集》相同，殆慵於排纂，遂用唐无名氏《搜玉小集》，不拘时代之例欤。然其《自序》谓：“宋诗痼於理，元诗邻於词。”则深中两代作者之弊。

> 	故其去取之间，颇为不苟，以云备一代之诗，诚为不足。以云鉴别，则较之泛滥旁收，务盈卷帙者，精审多矣。

##### 《唐宋八大家文钞》一百六十四卷（通行本）

> 	明茅坤编。坤有《徐海本末》，已著录。《明史文苑传》称：坤善古文，最心折唐顺之。顺之所著《文编》，唐、宋人自韩、柳、欧、三苏、曾、王八家外无所取。故坤选八大家文钞。考明初朱右已采录韩、柳、欧阳、曾、王、三苏之作，为《八先生文集》，实远在坤前。然右书今不传，惟坤此集为世所传习。

> 	凡韩愈文十六卷，柳宗元文十二卷，欧阳修文三十二卷，附《五代史抄》二十卷，王安石文十六卷，曾巩文十卷，苏洵文十卷，苏轼文二十八卷，苏辙文二十卷，每家各为之引。说者谓其书本出唐顺之，坤据其稿本，刊版以行，攘为己作，如郭象之於向秀。然坤所作《序例》，明言以顺之及王慎中评语标入，实未讳所自来，则称为盗袭者，诬矣。其书初刊於杭州，岁久漫漶，万历中，坤之孙著，复为订正而重刊之，始以坤所批《五代史》附入欧文之后。今所行者，皆著重订本也。自李梦阳《空同集》出，以字句摹秦、汉，而秦、汉为窠臼；自坤《白华楼稿》出，以机调摹唐、宋，而唐、宋又为窠臼。故坤尝以书与唐顺之论文，顺之复书有“尚以眉发相山川，而未以精神相山川”之语。又谓绳墨布置，奇正转摺，虽有专门师法，至於中间一段精神命脉，则非具今古只眼者，不足与此云云。盖颇不以能为古文许之。今观是集，大抵亦为举业而设。其所评语，疏舛尤不可枚举。黄宗羲《南雷文定》有《答张自烈书》，谓其韩文内《孔司勋志》，不晓句读；《贞曜先生志》所云来吊韩氏，谓不知何人；柳文内《与顾十郎书》，误疑“十郎”为“宗元座主”；欧文内薛简肃举进士第一让王严，疑其何以得让；又以《张谷墓表》迁员外郎知阳武县，为当时特重令职；又《孙之翰志》学究出身、进士及第，为再举进士，皆不明宋制，而妄为之说。又谓其圈点批抹，亦多不得要领，而诋为小小结果。皆切中其病。然八家全集浩博，学者遍读为难，书肆选本，又漏略过甚，坤所选录，尚得烦简之中。集中评语，虽所见未深，而亦足为初学之门径。一二百年以来，家弦户诵，固亦有由矣。

##### 《吴都文粹续集》五十六卷、《补遗》一卷（两淮马裕家藏本）

> 	明钱穀编。穀字叔宝，长洲人，《明史文苑传》附见《文徵明传》中。但称其能画。朱彝尊《静志居诗话》则称穀贫无典籍，游文徵仲之门，日取插架书读之，手抄异书最多，至老不倦。仿郑虎臣《吴都文粹》，辑成续编，间有三百卷。其子功甫继之，吴中文献，藉以不坠云云。功甫，钱与治之字也，所称卷数与此本不符，疑合与治续编言之。或穀初所蒐罗，原有此数，后复加删汰，以成今本。彝尊乃据其旧稿言之欤？此本第五十三卷、五十四卷俱逸，第五十卷亦残阙，检勘他本并同，盖流传既久，不免脱遗，已非完本。其中所标二十一门，分类亦多未确，盖能博而未能精者。然自说部、类家、诗编、文稿，以至遗碑、断碣，无不甄录，其采辑之富，视郑书几增至十倍。吴中文献，多藉是以有徵，亦未可以芜杂弃矣。

##### 《石仓历代诗选》五百六卷（浙江巡抚采进本）

> 	明曹学佺编。学佺有《易经通论》，已著录。是编，所选历代之诗，上起古初，下迄於明，凡古诗十三卷，唐诗一百卷，拾遗十卷，宋诗一百七卷，金、元诗五十卷，明诗初集八十六卷、次集一百四十卷。旧一名《十二代诗选》，然汉、魏、晋、宋、南齐、梁、陈、魏、北齐、周、隋，实十一代，既录古逸，乃缀於八代之末，又并五代於唐、并金於元，於体例名目，皆乖剌不合。故从其版心所题，称历代诗选，於义为谐。所选虽卷帙浩博，不免伤於糅杂，然上下二千年间，作者皆略存梗概，又学佺本自工诗，故所去取，亦大都不乖风雅之旨，固犹胜贪多务得，细大不捐者。惟金代仅录元好问一人，颇为疏漏。意其时毛晋所刊《中州集》、《河汾诸老诗》，犹未盛行，故学佺未见欤。其冠於元诗之首，亦以一代只一人，不能成集故也。据《千顷堂书目》，学佺所录《明诗》尚有三集一百卷，四集一百三十二卷，五集五十二卷，六集一百卷，今皆未见，殆已散佚。然自万历以后，繁音侧调，愈变愈远於古，论者等诸自郐无讥。是本止於嘉、隆，正明诗之极盛，其三集以下之不存，正亦不足惜矣。

##### 《四六法海》十二卷（内府藏本）

> 	明王志坚编。志坚有《读史商语》，已著录。秦、汉以来，自李斯《谏逐客书》始点缀华词，自邹阳《狱中上梁王书》始叠陈故事，是骈体之渐萌也。符命之作则《封禅书》、《典引》，问对之文，则《答宾戏》、《客难》，骎骎乎，偶句渐多。沿及晋、宋，格律遂成，流迨齐、梁，体裁大判，由质实而趋丽藻，莫知其然而然。然实皆源出古文，承流递变。犹四言之诗至汉而为五言，至“六朝”而有对句，至唐而遂为近体。面目各别，神理不殊，其原本风雅则一也，厥后辗转相沿，逐其末而忘其本。故周武帝病其浮靡，隋李谔论其佻巧，唐韩愈亦龂龂有古文、时文之辨。降而愈坏，一滥於宋人之启劄，再滥於明人之表判，剿袭皮毛，转相贩鬻；或涂饰而掩情，或堆砌而伤气；或雕镂纤巧而伤雅。四六遂为作者所诟厉。宋姚铉撰《唐文粹》，至尽黜俪偶，宋祁修《新唐书》，至全删诏令；而明之季年，豫章之攻云间者，亦以沿溯六朝相诋，岂非作四六者，不知与古体同源、愈趋愈下，有以启议者之口乎！志坚此编所录，下迄於元，而能上溯於魏、晋，如敕则托始宋武帝，册文则托始宋公《九锡文》，表则托始陆机、桓温、谢灵运，书则托始於魏文帝、应玚、应璩、陆景、薛综、阮籍、吕安、陆云、习凿齿，序则托始陆机，论则托始谢灵运。大抵皆变体之初，俪语散文相兼而用，其齐、梁以至唐人，亦多取不甚拘对偶者。俾读者知四六之文，运意遣词，与古文不异，於兹体深为有功。至於每篇之末，或笺注其本事，或考证其异同，或胪列其始末，亦皆元元本本，语有实徵，非明代选本所可及。据其凡例，虽为举业而作，实则四六之源流正变，具於是编矣，未可以书肆刊本忽之也。

##### 《古乐苑》五十二卷（两淮马裕家藏本）

> 	明梅鼎祚撰。鼎祚有《才鬼记》，已著录。是编，因郭茂倩《乐府诗集》而增辑之。郭本止於唐末，此本止於“南、北朝”，则用左克明《古乐府》例也。

> 	其所补者，如琴曲歌词《庞德公之於忽操》，见《宋文鉴》中，乃王令拟作，非真庞所自作也；杂歌曲词之《刘勋妻》，其诗《艺文类聚》称魏文帝作，《玉台新咏》称王宋自作，邢凯《坦斋通编》称曹植作；然总为五言诗，不云乐府；亦不以“刘勋妻”三字为乐府题也。左思《娇女诗》自咏其二女嬉戏之事，亦不云乐府也；至梁昭明太子、沈约、王锡、王规、王缵、殷钧之《大言》、《细言》，不过偶然游戏，实宋玉《大言赋》之流。既非古调，亦未被新声，强名之曰“乐府”，则《世说新语》所谓“矛头淅米剑头炊，百岁老翁攀枯枝，井上辘轳卧婴儿”“盲人骑瞎马，夜半临深池”者，何又不入乎？温子昇之《捣衣》本咏闺情，亦强名曰“乐府”，柳惲、谢惠运、曹毗所作亦同此题，何又见遗乎？梁简文帝之《名士悦倾城》本题为《和湘东王》，亦偶拈成句，未必调名；沈约之《六忆诗》、隋炀帝之《杂忆诗》且明标诗字，以及闺思、闺怨、春思、秋思之类，无不阑入，则又何诗，不可入乐乎？《婉转歌》见吴均《续齐谐记》及《晋书》。

> 	刘妙容，鬼也；王敬伯，人也。刘妙容歌，列“琴曲歌词”中；王敬伯歌，自应列於其后。即两本字句小异，不过注一作某耳。乃以敬伯补入末卷《鬼歌》中，颠倒错乱，殊不可解。又开卷为古歌词，以《断竹之歌》为首，迄於秦始皇《祀洛水歌》，已不及郭本之托始郊庙为得体；而杂歌谣词中，又出“古歌”一门，始於《击壤歌》，迄於《甘泉歌》，不知其以何为别。他如隋炀帝之《望江南》，采摭伪撰之小说，绝不考唐段安节《乐府杂录》，至李德裕时，始有此调，则益糅杂矣。然其捃拾遗佚，颇足补郭氏之阙。其解题亦颇有所增益。虽有丝麻，无弃菅蒯，存之亦可资考证也。其《衍录》四卷，记作者爵里及诸家评论，盖剽剟冯惟讷《诗纪别集》而稍为附益，多采杨慎等之说，今亦并录之，备参订焉。

##### 《皇霸文纪》十三卷（浙江巡抚采进本）

> 	明梅鼎祚编。鼎祚辑陈、隋以前之文，编为《文纪》，以配冯惟讷《诗纪》。

> 	此编上起古初，下迄於秦，故曰《皇霸文纪》，乃其书之第一集也。洪荒以降，书契莫详，事尚无徵，况其文字，传於后者，非汉代纬书之依托，即战国诸子之寓言，一概裒存，遂不免一真百伪。至《集古录》、《博古图》、《考古图》所列诸铭，名姓时代，半属臆求；点画偏旁，多缘附会。刘、杨异释，薛、郑殊音，而确定为某商某周，编之简牍，实为失於阙疑。甚至“簉磬铭”六十三字，惟录篆文，尤乖体例。他如《穆天子传》、《诗序》之类，本各自为书，亦登文集，则录所不当录。屈原《楚词》，惟载三篇，则删所不当删。何致之《伪岣嵝碑》、杨慎之《伪石鼓文》并出近代，漫无考证。大横庚庚之兆，且以汉文误入之。皆辑录之疏，不可据为典要。然网罗繁富，周、秦以前之作，莫备於斯，芜杂之中，菁英不乏。陆机所谓“虽榛楛之勿翦”，亦蒙茸於集翠者也。故病其滥而终取其博焉。

##### 《西汉文纪》二十四卷（浙江巡抚采进本）

> 	明梅鼎祚编。鼎祚《皇霸文纪》，真伪糅杂，颇有炫博之讥。其作是编，则一以《史记》、《汉书》为主，而杂采他书附益之，所据为根本者，较诸子杂言颇为典实。故所收於班、马二史之外者，亦藉以参校是非，不至如《皇霸文纪》之滥。如《飞燕奏笺》，《成帝答诏》，张良《四皓往返书》，孔臧《与子弟书》，东方朔《实瓮铭》，《李陵苏武往返书》，刘向《上关尹子》、《子华子》、《於陵子奏》，扬雄《润州牧箴》，《卓文君、司马相如诔》诸篇，依托显然者，皆能辨之。其他如《西京杂记》、《东方朔别传》、《搜神记》、《博物志》、《佛藏辨正论》，所载诸篇；及孔安国《尚书序》、《孔衍家语序》等文，虽未一一厘正，要其所漏不过百中之一矣，惟《新书节录》数篇，则《新语》、《春秋繁露》之类，以例推之，何不并载？《列女传》及扬雄诸赋，并节录其“序”，以例推之，其他亦将多不胜收，殊无义例。其於诏制既以各帝分编，又往往随事附各篇之后，端绪庞杂，於编次之体亦乖。然三代以下，文章莫盛於西汉，西汉莫备於此编。含英咀华，固著作之骊渊矣。

##### 《东汉文纪》三十二卷（浙江巡抚采进本）

> 	明梅鼎祚编。鼎祚《西汉文纪》，根据《史》、《汉》，故多为典确。是编虽亦以正史为宗，而杂书之作，始盛於东汉。即刘珍、张璠诸记，著录正史者，亦逾八家。沿及六代，小说繁兴，其时去雒京最近，故依托附会，尤较西汉为多。

> 	至於《集古》、《金石》诸录，《博古》、《考古》诸图，以迨《隶释》、《隶续》而下，搜括旧刻，争奇炫博者，弥不一家。而西汉自“五凤砖”数事以外，寥寥无多，其碑碣文词，器物铭识，亦往往惟称东汉。鼎祚蒐罗既富，义取全收，其间真赝互陈，异同蜂起，而订讹正舛，亦不及《西汉文纪》之详，固其所也。

> 	至如《曹全》一碑，近代始出，亦复捃摭不遗，其采辑亦云勤矣。若夫永和《裴岑破呼衍王碑》，远在西域，我皇上天威耆定，儒者始睹其文。鼎祚生明季衰微之时，嘉峪关外，即为绝域，其略而不载，固未可以为疏漏焉。

##### 《西晋文纪》二十卷（浙江巡抚采进本）

> 	明梅鼎祚编。西晋相传四叶，为日无多，何晏、王弼之徒，以庄、老清言转相神圣，浸淫不返，遂至於南渡偏安。然观鼎祚所编一代之文，则讨论典故，崇励风俗者，犹居其半。盖东汉以来，老师宿儒之遗训，越三国而犹有存焉。非鼎祚裒而辑之，不知建武以还，犹能立国者，为礼教未殄之故也。其中多采诗赋之《序》，以足篇帙，特较他代为繁，殊嫌割裂。又司马懿以及师、昭，虽《晋书本纪》三祖并登，而揆以史法，终乖限断。鼎祚既通编八代之文，自宜附之魏末，使名号不舛，时代靡差。乃因仍《晋书》之失，存其帝号以冠篇，是亦失於纠正者矣。

##### 《宋文纪》十八卷（浙江巡抚采进本）

> 	明梅鼎祚编。鼎祚所辑《八代文纪》卷溢三百，其版行者，自《皇霸》至《西晋》而止。鼎祚殁后，应天巡按御史张煊、宁国府知府周维新始为次第开雕。

> 	而此集先成，故卷首独有煊及维新《序》。宋之文，上承魏、晋，清俊之体犹存；下启晋、梁，纂组之风渐盛。於八代之内，居文质升降之关，虽涉雕华，未全绮靡。观鼎祚所录，可以见风气转移，日趋日变之故焉。其编纂之体，略同汉、晋，中间如《庐山公九锡文》和《香方》之类，钜细兼收，义取全备，犹之<鱼旦>表、头责子羽文，诸作，咸登前牒，不能以芜累为讥。惟《宋公册封九锡禅代》诸文，既为晋人所撰，自当附之於《晋纪》，移而入宋，於例殊乖。又司马越《女铭词》，虽发自宋年，而撰由晋代，附之简末，尤无取义，是则编次之疏矣。

##### 《南齐文纪》十卷（浙江巡抚采进本）

> 	明梅鼎祚编。是集於酬答之文，参错附录，及误载前代册诰，与诸集略同。

> 	而体例尤为丛脞，如《永明五年九月诏》，乃《齐书》撮叙其事，而以为诏词；高祖《与周盘龙第二敕》，明帝《手诏王思远》，皆只常言五字，但可存为故实，岂宜目以文章。无姓名之文，例附於末；而《鱼腹侯子响还本奏》独列於前。代拟诸作，例归操觚之人，而褚渊《禅齐诏》、江淹《筑垒教》独不画一。曹景宗《与弟义宗书》，沈约《答陆厥乐蔼书》，犹曰人虽入梁，事关齐代。至於宋顺帝《答诛黄回诏》，则《宋文纪》自为一集，何以隔代阑入？若刘虬《答萧子良书》，已见二卷，又见六卷，失检抑又甚矣。其间如高祖《与王彦之书》，《尺牍》误以为世祖。崔觉《与妹书》，《尺牍》误以为崔恭祖。亦间有小小驳正。

> 	然如黄回一人，隔数页而重注；曹虎一人，前注见北魏，而七卷之中乃别出曹虎之名，详注爵里，矛盾者正复不少。徒以一代之文，兼收全备而存之耳。

##### 《梁文纪》十四卷（浙江巡抚采进本）

> 	明梅鼎祚编。是集，采梁一代之文，多取之《梁书》、《南史》及诸家文集，故所录不甚繁碎，考证亦颇精核。惟以后梁萧岿退附外国之后，不与诸王同列，殊乖次序。又侯景矫诏入於简文帝文内，亦非事实。他若梁武帝《请谥答诏》，不著其人，稍为疏漏；《江淹集》作於齐代，割以入齐，《齐文纪》既已发例，何佟之之文，乃云以上作於齐朝，以下作於梁世，但为分注，而全入此集，亦未免自乱其例。然较他集，终为有条理也。梁代沿永明旧制，竞事浮华，故裴子野撰《雕虫论》以砭其失。简文帝与《湘东王书》曰：“六典、三礼所施则有地，吉凶嘉宾，用之则有所。未闻吟咏性情，反拟《内则》之篇，操笔写志，更摹《酒诰》之作。迟迟春日，反学归藏，湛湛江水，遂同大传。”又曰：“时有效谢康乐、裴鸿胪文者，亦颇有惑焉，谢客吐言天拔，出於自然；时有不拘，是其糠粕；裴氏乃良史之才，了无篇什之美。谢故巧不可阶，裴亦质不宜慕。”一代帝王，持论如是，宜其风靡波荡，文体日趋华缛也。然古文至梁而绝，骈体乃以梁为极盛。残膏賸馥，沾溉无穷，唐代沿流，取材不尽，譬之晚唐五代，其诗无非侧调，而其词乃为正声。寸有所长，四六既不能废，则梁代诸家，亦未可屏斥矣。

##### 《陈文纪》八卷（浙江巡抚采进本）

> 	明梅鼎祚编。南朝六代，至陈而终，文章亦至陈而极敝。其时能自成家者，诗惟阴铿、张正见；文则徐陵、沈炯以外，惟江总所传稍多。而或久仕梁朝，上承异代；或晚归隋主，尚署前衔，鼎祚兼其前后诸作，割并於陈，以足卷帙，未免朝代混淆。然鼎祚既取《南北朝文通》，为编次，苟阙其一代，则源流始末，有所未详，斯亦不得已之变例也。况永明、天监，相去未遥，江左馀风，往往而在韩、柳未出以前，王、杨之丽制，燕、许之鸿篇，多有取材於是者，亦不能以其少而废之矣。

##### 《北齐文纪》三卷（浙江巡抚采进本）

> 	明梅鼎祚编。北齐著作，邢、魏居首，其馀零篇短札，取备卷帙而已。所采自正史以来，不过《文苑英华》、《艺文类聚》、《通鉴》诸书，盖流传本少，蒐辑为难，非其网罗之未备也。其首列高欢、高澄，亦同西晋之编，滥登三祖；他如《侯景报高澄书》，史明言王伟；《文宣即位告天文》，史明言魏收，《天保元年大赦诏》，《艺文类聚》明言邢邵，而不归操笔之人。竟冒署其所代，核以事实，亦未睹其安。又《颜氏家训》，各自为书，史志相沿著录，设使全文载入，已於体例有乖，乃仅录其《叙致》一篇，而一篇之中，又仅录其首四五行，岂非以篇页无多，忽而不检，致是疏漏欤？考崇祯戊寅周镳《序》鼎祚所辑文纪，自东晋以下，皆鼎祚没后所刻，盖中多草创之稿，其后人未尽是正，因而刊之，亦非尽鼎祚之失也。

##### 《后周文纪》八卷（浙江巡抚采进本）

> 	明梅鼎祚编。按“东汉”、“东晋”之名，所以别於“西”；“南齐”之名，所以别於“北”。若周则丰镐旧京，年祀绵远，中原江左，别无国号相同。卢思道作《兴亡论》，题曰“后周”，殊为无义，故令狐德棻所撰《国史》，但曰《周书》。鼎祚仍以后题，未免失於刊正。所录宇文氏一代之文，不过八卷，而庾信一人乃居五卷。次则王褒撰著尚十八篇，使非借材异国，其寂寥更甚於高齐。

> 	然宇文泰为丞相时，干戈扰攘之中，实独能尊崇儒术，厘正文体。大统五年正月置行台学，十一月命周惠达、唐瑾制礼乐，大统十一年六月患晋氏以来文章浮华，命苏绰作《大诰》宣示群臣，仍命自今文章，咸依此体。今观其一代诏敕，大抵温醇雅令，有汉、魏之遗风，即间有稍杂俳偶者，亦摛词典重，无齐、梁绮艳之习。他如《庾信集》，中《春赋》、《镫赋》之类，大抵在梁旧作，其入北以后诸篇，亦皆华实相扶，风骨不乏，故杜甫有“庾信文章老更成，凌云健笔意纵横”语。岂非黜雕尚朴，导之者有渐欤？无平不陂，无往不复，六朝靡丽之风，极而将返，实至周而一小振。未可以流传之寡，而忽之也。

##### 《隋文纪》八卷（浙江巡抚采进本）

> 	明梅鼎祚编。隋氏混一南北，凡齐、周之故老，梁、陈之旧臣，咸薈稡一朝，成文章之总汇。而人沿旧习，风尚各殊，故著作之林，不名一格。四十馀载，竟不能自为体裁。又世传小说，唐代为多。而仁寿、大业，去唐最近，遗篇琐语，真赝相参，不能无所附会。故鼎祚所录，此集又最糅杂。其中如《隋遗录》、《开河记》、《迷楼记》、《海山记》、《大业拾遗记》，皆出依托。而王度《古镜记》尤为迂怪不经，《搜神》、《异苑》之末流，《暌车》、《夷坚》之先路，岂可登之总集，自秽其书？又如《甲秀堂帖》载炀帝《跋曹子建墨迹》，唐以来收藏赏鉴，皆所未闻；词旨凡庸，显出近代，而一概阑入，未免失於鉴裁。

> 	至於唐高祖、太宗、褚亮、李靖、陈叔达、温大雅、魏徵诸人，不系於隋，无烦拟议，乃以其文作於隋末，遂尔兼收，而李德林《代静帝之诏》作於周时，颜之推《请考乐》之奏上於梁代，前则文随人编，后则人随文列。揆以断限，厥例安居？若文帝《复姓令》之误采史文，李德林之《修定五礼诏》，题为文帝，祖君彦之《移郡县书》、《与袁子幹书》、魏徵《与郇王庆书》，皆题为李密；孔德绍《遗秦王书》，题为窦建德，以及《罪蜀王秀文》已见一卷，复见二卷；戴逵《皇太子箴》已见五卷，复见七卷；又诸集之通病，不在所论矣。八卷之末，载梁神洊等十二人，盖鼎祚《文纪》以此集为终，神洊等时代未详，故统附於此。合观所录，虽牴牾罅漏，卷卷有之。然上起古初，下穷八代，旁搜博采，薈合成编，使唐以前之文章源委相承，粲然可考，斯实艺苑之大观，其功亦不为过掩矣。

> 	（案：《千顷堂书目》，载鼎祚所编尚有《三国文纪》、《东晋文纪》、《后陈文纪》，《三国》、《东晋》，今未见其本，姑从阙如；《后陈》并不知为何代，疑传写有讹，今亦未见其本。故置之不论焉。）

##### 《释文纪》四十五卷（兵部侍郎纪昀家藏本）

> 	明梅鼎祚编。是书成於崇祯辛未，裒辑历代名僧之文、以及诸家之文，为释氏而作者。冠以经典所译西域《梵书》一卷，溯其源也。二卷以迄四十三卷，为东汉至陈、隋之作，四十四卷、四十五卷，则无名氏时代者。然皆唐以前人所著也，采摭极为繁富。每人名之下，各注爵里，每篇题之下，各注事实，亦颇便检阅。其中如王《头陀寺碑》载在《文选》，人人习读。而蒐远略近，失之眉睫之前；又如智永《题右军乐毅论后》，与月仪《献岁帖》，其人虽释氏之徒，而其文实不为释氏作。一概收之，亦嫌泛滥，皆不免於小疵。然六代以前之异学，则已斑斑然矣。又其时，文士竞以藻丽相高，即缁流亦具有词采，故大抵吐属娴雅，论说亦皆根据经典；尤不类唐以后诸方语录，徒以俚语掉弄机锋，即论其文章，亦不失为斐然可观也。

##### 《文章辨体汇选》七百八十卷（浙江巡抚采进本）

> 	明贺复徵编。复徵字仲来，丹阳人。是书，首无序目，书中有复徵自著，道光和尚述云：“先宪副昔宦夔门，时为天启甲子六月。越岁乙丑，予入蜀，悉其事，先宪副为郎南都，嗣后入粤归吴”，又云：“先宫保中泠公请师演说《金刚经》。又吴吟题词云，辛未秋，家大人粤西命下，予以病侍行。”考丹阳贺氏一家，登科名者，邦泰，嘉靖己未进士；邦泰孙世寿，万历庚戌进士，官总督仓场户部尚书；世寿子王盛，崇祯戊辰进士，按之复徵所序祖父官阶年月，俱不相合。

> 	又每册首，有晋江黄氏父子藏书印记，而《千顷堂书目》乃不载是编，均莫详其故也。复徵以吴讷《文章辨体》所收未广，因别为蒐讨，上自三代，下逮明末，分列各体为一百三十二类。每体之首，多引刘勰《文心雕龙》及吴讷、徐师曾之言，间参以己说，以为凡例。其中有一体而两出者，如“祝文”后既附“致语”，后复有“致语”一卷是也。有一体而强分为二者，如既有“上书”，复有“上言”，仅收《贾山至言》一篇；既有“墓表”，复有“阡表”，仅收欧阳修《泷冈阡表》一篇；“记”与“纪事”之外，复有“纪”，“杂文”之外，复有“杂著”是也。

> 	有一文而重见两体者，如王褒《僮约》，一见“约”，再见“杂文”；沈约《修竹弹甘蕉文》，一见“弹事”，再见“杂文”；孔璋《请代李邕表》，一见“表”，再见“上书”；孙樵书《何易于事》一见“表”，再见“纪事”是也。又於金、元之文，所收过略。而后人拟仿伪撰之作，如张飞《新都县真多山铭》之类，乃概为收入，未免失於别裁。意其卷帙既繁，稿本初脱，未经刊定，不能尽削繁芜。

> 	然其别类分门，搜罗广博，殆积毕生心力，抄撮而成，故坠典秘文，亦往往有出人耳目之外者。且其书只存抄本，传播甚稀，录而存之，固未始非操觚家，由博返约之一助尔。

##### 《古诗镜》三十六卷、《唐诗镜》五十四卷（内府藏本）

> 	明陆时雍撰。时雍字仲昭，桐乡人，崇祯癸酉贡生。是编选自汉、魏以迄晚唐之诗。分为二集，前有《总论》一篇，其大旨以神韵为宗，情境为主，如云：“诗须观其自得，古人佳处不在言语间。”又云：“气太重，意太深，声太宏，色太厉，佳而不佳，反以此病。”又云：“诗不患无材，而患材之扬；不患无情，而患情之肆；不患无言，而患言之尽；不患无景，而患景之烦。”所言皆妙解诗理。其间如《孔雀东南飞》一诗，讥其情词之纰谬，而於储光羲、孟浩然辈，亦俱有微词。盖其时王、李馀波，相沿末息。学者方以吞剥为工，故於蹊迳易寻者，往往加之排斥。欲以此针砭流俗，故不免於惩羹而吹齑。然其采摭精审，评释详核，凡运会升降，一一皆可考见其源流，在明末诸选之中，固不可不谓之善本矣。

> 	书中评语，间涉纤仄，似乎渐染楚风，然《总论》中所指晋人华言是务，巧言是标，实以隐刺锺、谭，其字句尖新，特文人绮语之习，与“竟陵”一派，实貌同而心异也。

##### 《汉魏六朝一百三家集》一百十八卷（两江总督采进本）

> 	明张溥编。溥有《诗经注疏大全合纂》，已著录。自冯惟讷辑《诗纪》，而汉、魏、六朝之诗汇於一编；自梅鼎祚辑《文纪》，而汉、魏、六朝之文，汇於一编；自张燮辑七十二家集，而汉、魏六朝之遗集，汇於一编。溥以《张氏书》为根柢而取冯氏、梅氏书中其人著作稍多者，排比而附益之，以成是集。卷帙既繁，不免务得贪多，失於限断，编录亦往往无法，考证亦往往未明。有本系“经说”而入之集者，如董仲舒集录《春秋阴阳》、刘向、刘歆集录《洪范五行传》之类是也。有本系“史类”而入之集者，如褚少孙集全录《补史记》、荀悦集全录《汉纪论》之类是也。有本系“子书”而入之集者，如诸葛亮集录《心书》，萧子云集录《净住子》是也。有牴牾显然而不辨者，如张衡集录《周天大象赋》，称魏武黄星之类是也。有是非疑似而臆断者，如《陈琳传》中有袁绍使掌书记一语，遂以《三国志注》“绍册乌桓单于文”录之琳集是也。有伪妄无稽而滥收者，如东方朔集录《真仙通鉴》所载《与友人书》及《十洲记序》之类是也。有移甲入乙而不觉者，如庾信集录杨炯文二篇之类是也，有采摭未尽者，如束晳集所录《饼赋》，寥寥数语，不知祝穆《事文类聚》所载尚多之类是也。有割裂失次者，如锺会集《成侯命妇传》，《三国志注》截载两处，遂分其首尾名为一篇之类是也。有可以成集而遗之者，如枚乘《七发》、《忘忧馆柳赋》、《谏吴王书》，及《玉台新咏》所载古诗可成一卷；左思《三都赋》、《白鬓赋》、《髑髅赋》，及《文选》所载《咏史诗》，亦可成一卷；而摈落不载之类是也。然州分部居，以文隶人，以人隶代，使唐以前作者遗篇，一一略见其梗概，虽因人成事，要不可谓之无功也。明之末年，中原云扰，而江以南文社乃极盛。其最著者，艾南英倡“豫章社”，衍归有光等之说而畅其流；陈子龙倡“几社”，承王世贞等之说而涤其滥；溥与张采倡“复社”，声气蔓衍，几遍天下。然不甚争学派，亦不甚争文柄，故著作皆不甚多。溥所撰述，惟删定《名臣奏议》及此编为巨帙，《名臣奏议》，去取未能尽允；此编则元元本本，足资检核。溥之遗书，固应以此为最矣。

##### 《古今禅藻集》二十八卷（浙江汪启淑家藏本）

> 	明释正勉、性通同编。其裒辑则释普文也。普文字理菴，正勉字通可，并嘉兴人；性通，字蕴辉，应天人。所录皆释子之作，而不必其有关于佛理，曰“禅藻者”，犹曰僧诗云尔。所载上起晋支遁，下讫性氵通所自作。以朝代编次，每代之中又自分诸体。中间如宋之惠休，唐之无本，后皆冠巾仕宦。与宋之道潜，老而遘祸，官勒归俗者不同，一概收之，未免泛滥。又宋倚松老人饶节，后为僧，名如璧，陆游《老学菴笔记》称为“南渡诗僧之冠”，与葛天民卒返初服者亦不同，乃漏而不载。至宝月《行路难》，锺嵘《诗品》明言非其所作，载构讼纳赂事甚悉；而仍作僧诗，皆未免疏於考订。他如卷一之末，独附赞铭诔赋，盖以六朝篇什无多，借盈卷帙。然以此为例，则诸方偈颂，孰非有韵之文，正恐累牍连篇，汗牛而载，於例亦为不纯。特其上下千年，网罗颇富，较之《唐僧宏秀集》惟取一朝，《宋九僧诗》但备数家者，较为完具，存之亦可备采择焉。

##### 《三家宫词》三卷（浙江巡抚采进本）

> 	明毛晋编。晋有《毛诗草木鸟兽虫鱼疏广要》，已著录。三家者，一为唐王建，一为蜀花蕊夫人，一为宋王珪，各七言绝句一百首。建诗集，别著录。其宫词百首，旧刻杂入王昌龄《长信秋词》一首、刘禹锡《魏宫词》二首、白居易《后宫词》一首、张籍《宫词》二首、杜牧《秋夕作》一首、《出宫人》一首。

> 	晋并考旧本厘正。花蕊夫人蜀孟昶妃费氏也。宋熙宁五年王安国检校官书，始得其手书於敝纸中，以语王安石，王安石以语王珪、冯京，始传於世，珪所撰《华阳集》，明代已佚，今始以《永乐大典》所载裒辑著录。惟此宫词有别本孤行，而流俗传写，误以其中四十一首窜入花蕊夫人诗中，而移花蕊夫人诗三十九首属之於珪，又摭唐诗二首足之，颠舛殊甚。此本亦一一校改，建《赠王守澄诗》，有“不是当家亲向说，九重争得外人知”句，虽一时劫制之词，而宫禁深严，流传琐亦未必不出於若辈，其语殆不尽诬。费氏身备掖庭，述所见闻；珪出入禁闼，历仕四朝，不出国门而至宰相，耳濡目染，亦异乎草野传闻。晋裒而编之，皆足以考当日之轶事，不但取其词之工也。

##### 《二家宫词》二卷（浙江巡抚采进本）

> 	明毛晋编。凡宋徽宗皇帝三百首，宁宗杨皇后五十首。徽宗卷末有帝姬长公主《跋》，称自建中靖国二年至宣和六年，缉熙殿所收藏御制宫词，共三百首，命左昭仪孔祯同嫔御章安恺等收辑，类而成书云云。考蔡京改“公主”为“帝姬”各有封号，此既云“帝姬”又云“长公主”非当时之制。又祯字为仁宗庙讳，当时改“文贞”为“文正”，改魏徵为魏证，嫌名犹避之甚严，岂有宫中昭仪，敢以此字为名者？此《跋》殆出於依托。杨后卷末有潜夫《跋》不著名氏，毛晋谓不知何许人。考刘克庄字潜夫，《跋》称癸酉仲春，为度宗咸淳九年，时代亦合，或克庄所题耶？毛晋跋徽宗卷末，称旧刻或二百八十首，或二百九十二首，或三百首，或三百首有奇，多混入鄙俚赝作，后从云间得一元本，止缺二首，则其书已屡经窜乱。即所谓云间元本，亦未必旧观，又跋杨后卷末，称今本止三十首，馀二十首从未之见，乃天启丁卯得胡应麟家秘本所载，又称《迎春燕子尾纤纤》一首、《落絮濛濛立夏天》一首、《紫禁仙舆诘旦来》一首，向刻唐人；《兰径香消玉辇踪》一首、《缺月流光入绮疏》一首、《辇路青苔雨后深》一首，向刻元人。今姑仍原本云云。今考集中“阿姊携侬近紫微，蕊宫承宠对芳菲，绣帏独自裁新锦，怕看花开蝴蝶飞”一首，亦似杨妹子作，故有首句；《书史会要》称杨妹子诗，语关情思，人或讥之，盖即此类。不应出杨后之笔，盖此三百五十首者，皆后人裒辑得之，真伪参半，不尽可凭。姑以流传已久存之耳。

### 一百九十 集部四十三

#### 总集类五△《御选古文渊鉴》六十四卷康熙二十四年，圣祖仁皇帝御选，内阁学士徐乾学等奉敕编注。所录上起《春秋左传》，下迨於宋，用真德秀《文章正宗》例。而睿鉴精深，别裁至当，不同德秀之拘迂。名物训诂，各有笺释，用李善注《文选》例。而考证明确，详略得宜，不同善之烦碎。每篇各有评点，用楼昉《古文标注》例。而批导窾要，阐发精微，不同昉之简略。备载前人评语，用王霆震《古文集成》例。而蒐罗赅备，去取谨严，不同霆震之芜杂。诸臣附论，各列其名，用五臣注《文选》例。

> 	而夙承圣训，语见根源，不同五臣之疏陋。至於甲乙品题，亲挥奎藻，别百家之工拙，穷三准之精微，则自有总集以来，历代帝王未闻斯著，无可援以为例者。

> 	盖圣人之心无不通，圣人之道无不备。非惟功隆德盛，上轶唐虞，即乙鉴之馀，品题文艺，亦词苑之金桴，儒林之玉律也。虽帝尧之焕乎文章，何以加哉！

##### 《御定全唐诗》九百卷康熙四十二年，圣祖仁皇帝御定。诗莫备於唐。然自北宋以来，但有选录之总集，而无辑一代之诗共为一集者。明海盐胡震亨《唐音统签》始，蒐罗成帙，粗见规模，然尚多所舛漏。是编禀承圣训，以震亨书为稿本，而益以内府所藏《全唐诗》集。又旁采残碑、断碣、稗史、杂书之所载，补苴所遗，凡得诗四万八千九百馀首，作者二千二百馀人，冠以帝王、后妃，次以乐章、乐府，殿以联句、逸句、名媛、僧道、外国、仙神、鬼怪、谐谑及诸杂体。其馀皆以作者先后为次，而以补遗六卷、词十二卷别缀於末。网罗赅备，细大不遗。然如《册府元龟》所载唐高祖《赐秦王诗》，则考订其伪托。又旧以六朝人误作唐人者，如陈昭仪、沈氏、卫敬瑜妻之类；以六朝人讹其姓名误为唐人者，如杨慎即陈阳慎、沈烟即陈沈炯之类；以六朝诗误入唐诗者，如吴均《妾安所居》、刘孝胜《武陵深行》误作曹邺，薛道衡《昔昔盐》误作刘长卿之类；唐诗之误以诗题为姓名者，如上官仪《高密公主輓词》作《高密诗》、王维《慕容承携素馔见过诗》作《慕容承诗》之类，亦并釐正。《唐音统签》收道家章咒、释氏偈颂多至二十八卷，本非诗歌之体，伤於冗杂者，咸为删削。义例乃极谨严。至於字句之异同，篇章之互见，根据诸本，一一校注，尤为周密。得此一编，而唐诗之源流正变，始末釐然。自有总集以来，更无如是之既博且精者矣。

##### 《御定全金诗》七十四卷康熙五十年，圣祖仁皇帝御定。宋自南渡以后，议论多而事功少，道学盛而文章衰。中原文献，实并入於金。特北人质朴，性不近名，不似江左胜流，动刊梨枣，迨汝阳版荡，散佚遂多。元好问撰《中州集》，掇拾畸零，得诗一千九百八十馀首，作者二百四十馀人，并乐府釐为十一卷。每人各以小传述其轶事，颇为详悉。然好问之意，在於借诗以存史，故於诗不甚求全，所录未能赅备。郭元釪因取好问原本，重为葺缀，所增之人，视旧加倍。所增之诗，视旧三倍。仍存好问之小传，而取刘祁《归潜志》以拾其遗，别题曰补。又杂取《金史》及诸家文集说部，以备考核，别题曰附。元釪有所论说，亦附见焉。金源一代之歌咏，彬彬乎备矣。书成奏进，仰蒙圣祖仁皇帝制序刊行。伏读序文，知是编薈粹排纂，实经御笔。而目录之首，犹题臣郭元釪补缉一条。大圣人善与人同，一长必录之盛心，尤足以昭示千古也。

##### 《御定四朝诗》三百一十二卷康熙四十八年，圣祖仁皇帝御定，右庶子张豫章等奉敕编次。凡宋诗七十八卷，作者八百八十二人。金诗二十五卷，作者三百二十一人。元诗八十一卷，作者一千一百九十七人。明诗一百二十八卷，作者三千四百人。每代之前，各详叙作者之爵里。其诗则首帝制，次四言，次乐府歌行，次古体，次律诗，次绝句，次六言，次杂言。以体分编。唐诗至五代而衰，至宋初而未振。王禹偁初学白居易，如古文之有柳穆，明而未融；杨亿等倡西昆体，流布一时。欧阳修、梅尧臣始变旧格，苏轼、黄庭坚益出新意，宋诗於时为极盛。南渡以后，《击壤集》一派参错并行，迁流至於四灵、江湖二派，遂弊极而不复焉。金人奄有中原，故诗格多沿元祐，迨其末造，国运与宋同衰，诗道乃较宋为独盛。元好问自题《中州集后诗》曰：“邺下曹刘气侭豪，江东诸谢韵尤高。若从华实评诗品，未便吴侬得锦袍。”岂虚语乎！有元一代，作者云兴，虞、杨、范、揭以下，指不胜屈。

> 	而末叶争趋绮丽，乃类小词。杨维桢负其才气，破崖岸而为之，风气一新，然讫不能返诸古也。明诗总杂，门户多岐，约而论之，高启诸人为极盛。洪熙、宣德以后，体参台阁，风雅渐微。李东阳稍稍振之，而北地、信阳已崛起与争，诗体遂变。后再变而公安，三变而竟陵，淫哇竞作，明祚遂终。大抵四朝各有其盛衰，其作者亦互有长短。而七百馀年之中，著作浩繁，虽博识通儒，亦无从遍观遗集。

> 	至於澄汰沙砾，披检精英，合四朝而为一巨帙，势更有所不能矣。我国家稽古右文，石渠天禄之藏，既逾前代；我圣祖仁皇帝游心风雅，典学维勤，乙览之馀，咸无遗照。用能别裁得失，勒著鸿编，非惟四朝作者，得睿鉴而表章。即读者沿波以得奇，於诗家正变源流，亦一一识其门径。圣人之嘉惠儒林者，宁浅鲜欤？

##### 《御定佩文斋咏物诗选》四百八十六卷康熙四十五年，圣祖仁皇帝御定。自《艺文类聚》、《初学记》，始以咏物之诗分隶各类。后宋绶、蒲积中有《岁时杂咏》，专收节序之篇。陈景沂有《全芳备祖》，惟采草木之什，未有蒐合遗篇，包括历代，分门列目，共为一总集者。

> 	明华亭张之象始有《古诗类苑》、《唐诗类苑》两集，然亦多以人事分编，不专於咏物。其全辑咏物之诗者，实始自是编。所录上起古初，下讫明代，凡四百八十六类。又附见者四十九类。诸体咸备，庶汇毕陈，洋洋乎词苑之大观也。夫鸟兽草木，学诗者资其多识，孔门之训也。郭璞作《山海经赞》、戴凯之作《竹谱》、宋祁作《益部方物略记》，并以韵语叙物产，岂非以谐诸声律，易於记诵欤？学者坐讽一编，而周知万品，是以摛文而兼博物之功也。至於借题以托比、触目以起兴，美刺法戒，继轨风人，又不止《尔雅》之注虫鱼矣。知圣人随事寓教，嘉惠艺林者深也。原本未标卷第，惟分六十四册，篇页稍繁。今依类分析，编为四百八十六卷。

##### 《御定题画诗》一百二十卷康熙四十六年，圣祖仁皇帝御定。裒合题画之诗共为一集者，始於宋之孙绍远。然书止八卷，所录仅唐、宋之作，未为赅备。所分二十六门，义例亦未能尽协。自是以来，论书画者，如无名氏之《铁网珊瑚》（案《铁网珊瑚》旧误称朱存理作，今已订正。语详本条之下）、郁逢庆之《书画题跋记》、张丑之《清河书画舫真迹日录》、汪砢玉之《珊瑚网》、孙承泽之《庚子销夏记》、吴其贞《书画记》、高士奇之《江邨销夏录》、卞永誉之《书画汇考》，所录皆题跋为多，诗句仅附见其一二。即御定《佩文斋书画谱》，与此书同时并纂，亦不立题咏一门。臣等窃以管蠡之见，窥测高深，或以古人题画者多，题书者少，卷帙既虑偏枯。又《书画谱》为卷一百，而此书篇什繁富，为卷一百二十，如并为一编，则末大於本，亦未协体例。是以分命廷臣，各为编校欤？集中所录，凡诗八千九百六十二首，分为三十门。如树石别於山水，名胜亦别於山水，古迹别於名胜，古像别於写真，渔樵、耕织、牧养别於闲適，兰竹、禾麦、蔬果别於花卉，配隶俱有条理。末为人事、杂题二类，包举亦为简括。较诸孙氏旧编，实博而有要。披览之馀，觉名物典故，有资考证；鸿篇巨制，有益文章。即山川景物，开卷如逢。鱼鸟留连、烟云供养，亦足以悦性怡情。及恭读御制序文，则谓不逾几席，而得流观山川险易之形；近在目前，而可考镜往代留遗之迹。以至农耕蚕织，纤悉必具；鸡犬桑麻，宛然如睹。庶几与昔人《豳风》、《无逸》之图，有互相发明者焉。益知圣人之心，即物寓道，所见者大，又不徒作艺事观焉。

##### 《御定历代赋汇》一百四十卷、《外集》二十卷、《逸句》二卷、《补遗》二十二卷康熙四十五年，圣祖仁皇帝御定。赋虽古诗之流，然自屈、宋以来，即与诗别体。自汉迄宋，文质递变，格律日新。元祝尧作《古赋辨体》，於源流正变，言之详矣。至於历代鸿篇，则不能备载。明人作《赋苑》，近人作《赋格》，均千百之中录存十一，未能赅备无遗也。是编所录，上起周末，下讫明季，以有关於经济学问者为正集，分三十类，计三千四十二篇。其劳人思妇、哀怨穷愁、畸士幽人、放言任达者，别为外集，分八类，计四百二十三篇。旁及佚文坠简、片语单词见於诸书所引者，碎璧零玑，亦多资考证。裒为逸句二卷，计一百一十七篇。又书成之后，补遗三百六十九篇，散附逸句五十篇。二千馀年体物之作，散在艺林者，耳目所及，亦约略备焉。扬雄有言：“能读千赋则能赋。”是编且四倍之。学者沿波得奇，於以黼黻太平，润色鸿业，亦足和声鸣盛矣。

##### 《御选唐诗》三十二卷、《附录》三卷康熙五十二年，圣祖仁皇帝御定。其注释则命诸臣编录，而取断於睿裁。诗至唐，无体不备，亦无派不有。撰录总集者，或得其性情之所近，或因乎风气之所趋，随所撰录，无不可各成一家。故元结尚古淡，《箧中集》所录皆古淡；令狐楚尚富赡，《御览诗》所录皆富赡；方回尚生拗，《瀛奎律髓》所录即多生拗之篇；元好问尚高华，《唐诗鼓吹》所录即多高华之制。盖求诗於唐，如求材於山海，随取皆给。而所取之当否，则如影随形，各肖其人之学识。自明以来，诗派屡变，论唐诗者亦屡变，大抵各持偏见，未协中声。惟我圣祖仁皇帝，学迈百王，理研四始，奎章宏富，足以陶铸三唐。故辨别瑕瑜，如居高视下，坐照纤微。

> 	既命编《全唐诗》九百卷，以穷其源流。复亲标甲乙，撰录此编，以正其轨范，博收约取，漉液镕精。譬诸古诗三千，本里闾谣唱，一经尼山之删定，遂列诸六籍，与日月齐悬矣。诗中注释，每名氏之下详其爵里，以为论世之资。每句之下各徵所用故实，与名物训诂，如李善注《文选》之例。至作者之意，则使人涵泳而自得，尤足砭自宋以来说唐诗者穿凿附会之失焉。

##### 《御定千叟宴诗》四卷康熙六十一年奉敕编。钦惟圣祖仁皇帝昌运膺图，冲龄践祚，削平三蘖，砥属四瀛。圣德懋其缉熙，神功昭乎启佑。用能钦崇永保，无逸延年，寿考康强，符薄海无疆之祝。而深仁厚泽，涵育庞洪，啿々春祺，桐生茂豫。所谓皇建其有极，敛五福用敷，锡厥庶民，验以箕畴，允符古义。是以平格之瑞，翊运者咸登；淳固之气，饮和者靡算。鲐背黄发，骈联相属，既俯允臣民之请，肇举万寿盛典。欢心普洽，陬澨嵩呼，业已恭勒鸿编，昭垂弈禩。复诏举高年，宏开嘉宴，申延洪之庆，表仁寿之徵。酒醴笙簧，赓歌飏拜，彬彬焉、郁郁焉，自摄提合雒以来，未有如斯之盛也。爰命裒集诗篇，通为一集。首以圣制，与伊耆神人畅曲旷代齐光；继以群臣和章，与周京天保诸什雅音接响。其馀诸作，亦与《豳风》称觥之文、尧民击壤之咏，后先一轨焉。伏而读之，如华鲸奏威，凤仪铿震，耀八音会而五色彰也。化国之日舒以长，盛世之音安以乐，具见於斯。允宜袭琅函而贮石渠矣。

##### 《御选唐宋文醇》五十八卷乾隆三年御定。明茅坤尝取韩、柳、欧、苏、曾、王之文，以编唐宋八家文钞，国朝储欣增李翱、孙樵为十家。皇上以欣所去取，尚未尽协，所评论亦或未允。乃指授儒臣，定为此集。其文有经圣祖仁皇帝御评者，以黄色恭书篇首。皇上御评则朱书篇后。至前人评跋有所发明，及姓名事迹有资考证者，亦各以紫色绿色分系於末。考唐之文体，变於韩愈，而柳宗元以下和之。宋之文体，变於欧阳修，而苏洵以下和之。愈与崔立之书，深病场屋之作。修知贡举，亦黜刘几等，以挽回风气。则八家之所论著，其不为程试计可知也。茅坤所录，大抵以八比法说之。储欣虽以便於举业讥坤，而核其所论，亦相去不能分寸。夫能为八比者，其源必出於古文，自明以来，历历可数。坤与欣即古文以讲八比，未始非探本之论。然论八比而沿溯古文，为八比之正脉。论古文而专为八比设，则非古文之正脉。此如场屋策论以能根柢经史者为上，操文柄者亦必以能根柢经史与否定其甲乙。至讲经评史，而专备策论之用，则其经不足为经学，其史不足为史学。茅坤、储欣之评八家，適类於是。得我皇上表章古学，示所折衷，乙览之馀，亲为甄择，其上者足以明理载道，经世致用；其次者亦有关法戒，不为空言。其上者矩矱六籍，其次者波澜意度，亦出入於周秦、两汉诸家。至於品题考辨，疏通证明，无不抉摘精微，研穷窔奥。盖唐宋之文以十家标其宗，十家之文经睿裁而括其要矣。

> 	茅坤等管蠡之见，乌足仰测圣人之权衡哉。

##### 《御选唐宋诗醇》四十七卷乾隆十五年御定。凡唐诗四家：曰李白、曰杜甫、曰白居易、曰韩愈。宋诗二家：曰苏轼、曰陆游。诗至唐而极其盛，至宋而极其变。盛极或伏其衰，变极或失其正。亦惟两代之诗最为总杂，於其中通评甲乙，要当以此六家为大宗。盖李白源出《离骚》，而才华超妙，为唐人第一；杜甫源出於《国风》、二雅，而性情真挚，亦为唐人第一。自是而外，平易而最近乎情者，无过白居易；奇创而不诡於理者，无过韩愈。录此四集，已足包括众长。至於北宋之诗，苏、黄并骛；南宋之诗，范、陆齐名。然江西宗派，实变化於韩、杜之间。既录杜、韩，可无庸复见。《石湖集》篇什无多，才力识解亦均不能出《剑南集》上，既举白以概元，自当存陆而删范。权衡至当，洵千古之定评矣。考国朝诸家选本，惟王士祯书最为学者所传。其古诗选，五言不录杜甫、白居易、韩愈、苏轼、陆游，七言不录白居易，已自为一家之言。至《唐贤三昧集》，非惟白居易、韩愈皆所不载，即李白、杜甫亦一字不登。盖明诗摹拟之弊，极於太仓、历城；纤佻之弊，极於公安、竟陵。物穷则变，故国初多以宋诗为宗。宋诗又弊，士祯乃持严羽馀论，倡神韵之说以救之。故其推为极轨者，惟王、孟、韦、柳诸家。然诗三百篇，尼山所定，其论诗一则谓归於温柔敦厚，一则谓可以兴观群怨。原非以品题泉石，摹绘烟霞，洎乎畸士逸人，各标幽赏，乃别为山水清音，实诗之一体，不足以尽诗之全也。宋人惟不解温柔敦厚之义，故意言并尽，流而为钝根。士祯又不究兴观群怨之原，故光景流连，变而为虚响。各明一义，遂各倚一偏。论甘忌辛，是丹非素，其斯之谓欤？兹逢我皇上圣学高深，精研六义，以孔门删定之旨，品评作者，定此六家，乃共识风雅之正轨。臣等循环雒诵，实深为诗教幸，不但为六家幸也。

##### 《皇清文颖》一百二十四卷康熙中，圣祖仁皇帝诏大学士陈廷敬编录，未竟。世宗宪皇帝复诏续辑，以卷帙浩博，亦未即蒇功。我皇上申命廷臣，乃断自乾隆甲子以前，排纂成帙，冠以列圣宸章。皇上御制二十四卷，次为诸臣之作一百卷。伏考总集之兴，远从西晋，其以当代帝王诏辑当代之文者不少概见。今世所传，惟唐令狐楚《御览诗》奉宪宗之命，宋吕祖谦《文鉴》奉孝宗之命尔。然楚所录者佳篇多所漏略，祖谦所录者众论颇有异同。固由时代太近，别择为难，亦由其时为之君者不足以折衷群言，故或独任一人之偏见，或莫决众口之交譁也。我国家定鼎之初，人心返朴，已尽变前朝纤仄之体。故顺治以来，浑浑噩噩，皆开国元音。康熙六十一年中，太和翔洽，经术昌明，士大夫文采风流，交相照映。作者大都沉博绝丽，驰骤古今。雍正十三年中，累洽重熙，和声鸣盛。作者率舂容大雅，沨沨乎治世之音。我皇上御极之初，肇举词科，人文蔚起，治经者多以考证之功，研求古义；摛文者亦多以根柢之学，抒发鸿裁。佩实衔华，迄今尚蒸蒸日上，一代之著作，本足凌轹古人。又恭逢我世祖章皇帝、圣祖仁皇帝、世宗宪皇帝，聪明天亶，制作日新。我皇上复游心藻府，焕著尧文，足以陶铸群才，权衡众艺。譬诸伏羲端策而演卦，则谶纬小术不敢侈其谈；虞舜拊石而鸣韶，则弦管繁声不敢奏於侧。

> 	故司事之臣，其难其慎，几三十载而后能排纂奏御，上请睿裁。迄今披检鸿篇，仰见国家文治之盛，与皇上圣鉴之明，均轶千古。俯视令狐楚、吕祖谦书，不犹日月之於爝火哉。

##### 《钦定四书文》四十一卷乾隆元年，内阁学士方苞奉敕编《明文》。凡四集：曰化治文、曰正嘉文、曰隆万文、曰启祯文。而国朝文别为一集，每篇皆抉其精要，评骘於后。卷首恭载谕旨，次为苞奏摺，又次为凡例八则，亦苞所述，以发明持择之旨。盖经义始於宋，《宋文鉴》中所载张才叔《自靖人自献於先王》一篇，即当时程试之作也。

> 	元延祐中，兼以经义、经疑试士。明洪武初，定科举法，亦兼用经疑。后乃专用经义，其大旨以阐发理道为宗。厥后其法日密，其体日变，其弊亦遂日生。有明二百馀年，自洪、永以迄化、治，风气初开，文多简朴。逮於正、嘉，号为极盛。

> 	隆、万以机法为贵，渐趋佻巧，至於启、祯，警辟奇杰之气日胜，而驳杂不醇。

> 	猖狂自恣者，亦遂错出於其间。於是启横议之风，长倾诐之习，文体盭而士习弥坏，士习坏而国运亦随之矣。我国家景运聿新，乃反而归於正轨；列圣相承，又皆谆谆以士习文风勤颁诰诫。我皇上复申明清真雅正之训。是编所录，一一仰禀圣裁，大抵皆词达理醇，可以传世行远。承学之士，於前明诸集，可以考风格之得失；於国朝之文，可以定趋向之指归。圣人之教思无穷，於是乎在，非徒示以弋取科名之具也。故时文选本，汗牛充栋，今悉斥不录，惟恭录是编，以为士林之标准。原本不分卷第，今约其篇帙，分为四十一卷焉。

##### 《钦定千叟宴诗》三十六卷乾隆五十五年，奉敕编。洪惟我皇上斟元陈枢，体乾行健，会归有极，德合无疆。曼寿延洪，固预卜亿万斯年；康强逢吉，而品汇含生，得沐盛朝之涵育。

> 	亦旉与盛长，百昌蕃秀，熙熙然弗异华胥。在廷绂佩，既多符君奭之铭，即蔀屋茅檐，岁以百龄蒙赐者，春官之籍，亦缕指不能殚数。岂但东都耆旧，仅有潞公；晋邑老人，惟传绛县而已哉？斯诚太平至治之徵也！昔我圣祖仁皇帝，以海甸承平，咸登仁寿，曾以康熙壬寅诏开嘉宴，以千叟为名。我皇上扬烈觐光，克绳祖武，岁乙巳正月六日亲临赐宴，式继前规。一时庞眉皓首，扶鸠杖瞻龙颜者，计三千馀人。仍以千叟赐名，举成数也，亦循旧典也。燕饮欢洽，锡赉便蕃，睿藻先颁，颂声竞作。儒臣排次成编，凡得三十六卷。既恭呈御览，剞劂颁行。谨恭录入《四库全书》，以昭久道化成之盛美。夫草木滋荣，根柢盘深，人知草木之滋生，不知天之功也；川岳流峙，亘古贞固，人知川岳之流峙，不知天之力也。

> 	然则四海恬熙，高年耆耇，非臣民之自能寿，惟皇上之深仁厚泽，培养而致此寿。

> 	此臣等所以拜手稽首，为圣人颂也。抑德侔天地者，寿亦必符於天地，臣等能勿拜手稽首，为圣人祝哉？

##### 《明文海》四百八十二卷（两淮盐政采进本）

> 	国朝黄宗羲编。宗羲有《易学象数论》，已著录。宗羲於康熙乙卯以前，尝选《明文案》二百卷。既复得昆山徐氏所藏明人文集，因更辑成是编。分体二十有八，每体之中，又各为子目。赋之目至十有六，书之目至二十有七，序之目至五，记之目至十有七，传之目至二十，墓文之目至十有三。分类殊为繁碎，又颇错互不伦。如议已别立一门，而奏疏内复出此体；既立诸体文一门，而却巧、瘗笔、放雀诸篇复别为一类。而止目为文，尤为无谓。他若书序、传记诸门，或析学校、书院为二，或叙文苑於儒林之上，或列论文、论诗於讲学、议礼、议乐、论史之前。编次糅杂，颇为后人所讥。考阎若璩《潜邱劄记》，辨此书体例，谓必非黄先生所编，乃其子主一所为。若璩尝游宗羲之门，其说当为可据，盖晚年未定之本也。明代文章，自何、李盛行，天下相率为沿袭剽窃之学。逮嘉、隆以后，其弊益甚。宗羲之意，在於扫除摹拟，空所倚傍，以情至为宗。又欲使一代典章人物，俱藉以考见大凡。故虽游戏小说家言，亦为兼收并采，不免失之泛滥。

> 	然其蒐罗极富，所阅明人集几至二千馀家，如桑悦《北都》、《南都》二赋，朱彝尊著《日下旧闻》时，搜讨未见，而宗羲得之以冠兹选。其他散失零落，赖此以传者，尚复不少，亦可谓一代文章之渊薮。考明人著作者，当必以是编为极备矣。其书卷帙繁重，传钞者希，此本犹其原稿。四百八十一及八十二卷内文十二篇，有录无书，无可核补，今亦并仍之云。

##### 《二家诗选》二卷（内府藏本）

> 	国朝王士祯删录明徐祯卿、高叔嗣二人诗也。明自弘治以迄嘉靖，前后七子，轨范略同。惟祯卿、叔嗣虽名列七子之中，而泊然於声华驰逐之外，其人品本高，其诗亦上规陶、谢，下摹韦、柳，清微婉约，寄托遥深，於七子为别调。越一二百年，李、何为众口所攻，而二人则物无异议。王世懋之所论，其言竟果验焉？

> 	（语详苏门集条下。）岂非务外饰者所得浅，具内心者所造深乎？士祯之诗，实沿其派，故合二人所作，简其菁华，编为此集。祯卿诗多取《迪功集》，其少年之作见於外集、别集者，十不存一。叔嗣惟取其五言诗，其七言则阙焉。取所长而弃所短，二人佳什，亦约略备於是矣。

##### 《唐贤三昧集》三卷（江苏巡抚采进本）

> 	国朝王士祯撰。士祯有《古欢录》，已著录。初，士祯少年，尝与其兄士禄撰《神韵集》，见所作《居易录》中。然其书为人改窜，已非其旧。故晚定此编，皆录盛唐之作。名曰《三昧》，取佛经自在义也。诗自太仓、历下以雄浑博丽为主，其失也肤；公安、竟陵以清新幽渺为宗，其失也诡。学者两途并穷，不得不折而入宋，其弊也滞而不灵，直而好尽，语录、史论，皆可成篇。於是士祯等重申严羽之说，独主神韵以矫之。盖亦救弊补偏，各明一义。其后风流相尚，光景流连，赵执信等遂复操二冯旧法，起而相争。所作《谈龙录》，排诋是书，不遗馀力。其论虽非无见，然两说相济，其理乃全；殊途同归，未容偏废。今仍并录存之，以除门户之见。又阎若璩《潜邱劄记》有《与赵执信书》，诋此集所录。

> 	如张旭四绝句，本宋蔡襄诗，而误收。又诋其祖咏诗，误以京水为泾水；孟浩然诗，误以涔阳为浔阳；王维诗，误以御亭为卸亭、蔡洲为蔡州；高適《燕歌行》，误以渝关为榆关。全不讲於地理之学。引据精详，皆切中其病。然士祯自品诗格，原不精於考证。若璩所云，不必为是集讳，亦不必为是集病也。

##### 《唐人万首绝句选》七卷（内府藏本）

> 	国朝王士祯编。洪迈《唐人万首绝句》，务求盈数，踳驳至多。宋仓部郎中福清林清之真父钞取其佳者，得七言一千二百八十首，五言一百五十六首，六言十五首，勒为四卷，名曰《唐绝句选》，见於陈振孙《书录解题》。盖十分之中，汰其八分有奇。然其书不传，无由知其善否。士祯此编，删存八百九十五首，作者二百六十四人，更十分而取其一矣。其书成於康熙戊子，距士祯之没仅三年，最为晚出。又当田居闲暇之时，得以从容校理，故较他选为精审。然其序谓以当唐乐府，则不尽然。乐府主声不主词，其采诗入乐，亦不专取绝句。士祯此书，实选词而非选声，无庸务为高论也。

##### 《明诗综》一百卷（通行本）

> 	国朝朱彝尊编。彝尊有《经义考》，已著录。明之诗派，始终三变。洪武开国之初，人心浑朴，一洗元季之绮靡。作者各抒所长，无门户异同之见。永乐以迄弘治，沿三杨台阁之体，务以舂容和雅，歌咏太平。其弊也冗沓肤廓，万喙一音，形模徒具，兴象不存。是以正德、嘉靖、隆庆之间，李梦阳、何景明等崛起於前，李攀龙、王世贞等奋发於后，以复古之说，递相唱和，导天下无读唐以后书。天下响应，文体一新。七子之名，遂竟夺长沙之坛坫。渐久而摹拟剽窃，百弊俱生，厌故趋新，别开蹊径。万历以后，公安倡纤诡之音，竟陵标幽冷之趣，幺弦侧调，嘈囋争鸣。佻巧荡乎人心，哀思关乎国运，而明社亦於是乎屋矣。大抵二百七十年中，主盟者递相盛衰，偏袒者互相左右。诸家选本，亦遂皆坚持畛域，各尊所闻。至钱谦益《列朝诗集》出，以记丑言伪之才，济以党同伐异之见，逞其恩怨，颠倒是非，黑白混淆，无复公论。彝尊因众情之弗协，乃编纂此书，以纠其谬。每人皆略叙始末，不横牵他事，巧肆讥弹。里贯之下，各备载诸家评论，而以所作静志居诗话分附於后。虽隆、万以后，所收未免稍繁。然世远者篇章易佚，时近者部帙多存。当亦随所见闻，不尽出於标榜。其所评品，亦颇持平。

> 	於旧人私憎私爱之谈，往往多所匡正。六七十年以来，谦益之书久已澌灭无遗，而彝尊此编，独为诗家所传诵，亦人心彝秉之公，有不知其然而然者矣。

##### 《宋诗钞》一百六卷（内府藏本）

> 	国朝吴之振编。之振有《黄叶村庄》诗集，已著录。是编以宋诗选本丛杂，因蒐罗遗集，其得百家。其本无专集及有集而所选不满五首者，皆不录。每集之首，系以小传，略如元好问《中州集》例。而品评考证，其文加详。盖明季诗派，最为芜杂，其初厌太仓、历下之剽袭，一变而趋清新。其继又厌公安、竟陵之纤佻，一变而趋真朴。故国初诸家，颇以出入宋诗，矫钩棘涂饰之弊。之振是选，即成於是时。以其人自为集，故甫刊一帙，即摹印行世。所传之本，往往多寡不同。此本首录无书者，尚有刘弇、邓肃、黄榦、魏了翁、方逢辰、宋伯仁、冯时行、岳珂、严羽、裘万顷、谢枋得、吕定、郑思肖、王柏、葛长庚、朱淑真十六家。盖剞劂未竣，故竟无完帙也。近时曹廷栋病其未备，因又有《宋人百家诗存》之刻，以补其阙，皆之振之所未录。然之振於遗集散佚之馀，创意蒐罗，使学者得见两宋诗人之崖略，不可谓之无功。与廷栋之书互相补苴，相辅而行，固未可偏废其一矣。

##### 《宋元诗会》一百卷（浙江巡抚采进本）

> 	国朝陈焯编。焯字默公，桐城人。顺治壬辰进士，官兵部主事。是编裒辑宋、元诸诗，自《云散录》零抄，或得诸山水图经，或得诸崖碑摩拓，以及市坊村塾、道院禅宫、敝簏残蹄、穷极蒐求。积累岁时，成兹巨帙。凡九百馀家，每家名氏之后，仿元好问《中州集》例，详其里居出处。正史之外，旁取志乘稗说，以补订阙漏，其用心可谓勤矣。王士祯《香祖笔记》载：“甲子祭告南海时，岁杪抵桐城，焯携是编相商，纵观竟日。”而不言其书之可否。今观其书，不载诸诗之出处，犹明人著书旧格，其间网罗既富，亦不免於疏漏芜杂。然宋、元遗集，迄今多已无传，焯能蒐辑散佚，存什一於千百，披沙简金，往往见宝，亦未尝不多资考据也。

##### 《粤西诗载》二十五卷、《粤西文载》七十五卷、附《粤西丛载》三十卷（浙江巡抚采进本）

> 	国朝汪森编。森字晋贤，桐乡人。休宁籍，官桂林府通判。森在粤西，以舆志阙略殊甚，考据难资。因取历代诗文有关斯地者，详搜博采，记录成帙。归田后复借朱彝尊家藏书，薈萃订补，共成《诗载》二十四卷，附词一卷，《文载》七十五卷。又以轶闻琐语可载於诗文者，更辑为《丛载》三十卷。其中如录谢朓诗误为晋人；又唐郑愚、蔡京授岭南节度使二制，本《文苑英华》所引《玉堂遗范》之文，初无撰人姓名，乃讹玉堂为王堂，颇有舛误。其志、传二门，多采黄佐、苏濬之通志，亦殊挂漏。然其体例明整，所录碑版题咏，多采诸金石遗刻，如宋何麟、曾元、曹师孔、鲁师道、石天岳诸作，皆志乘所未备。其《文载》中所分山川、城郭、官署、学校、书院、宫室、桥梁、祠庙、军功、平蛮诸子目，皆取其有关政体者。故於形势扼塞，控置得失，兴废利弊诸大端，纪录尤详。以视《全蜀艺文志》，虽博赡不及，而体要殆为胜之。至《丛载》所分二十目，虽颇近冗碎，而遗文轶事，多裨见闻，亦足以资考证。固未可以近於说部废之焉。

##### 《元诗选》一百一十一卷（内府藏本）

> 	国朝顾嗣立编。嗣立有《温飞卿诗注》，已著录。是选凡三集，每集之中，又以十干分为十集。而所为癸集，实有录无书，故皆止於九集。盖其例以甲集至壬集分编有集之人，以癸集总收零章断什、不成卷帙之作。其事浩繁，故欲为之而未成也。所录自帝王别为卷首外，初集凡元好问以下一百家；二集所录，凡段克己兄弟以下一百家；三集所录，凡麻革以下一百家。每人下各存原集之名，前列小传，兼品其诗。虽去取不必尽当，而网罗浩博，一一采自本书，具见崖略，非他家选本饾飣缀合者可比。有元一代之诗，要以此本为巨观矣。嗣立称所见元人之集约四百馀家，方今诏采遗书，海内秘藏，大都辐辏，中间为嗣立所未见者，固指不胜屈。而嗣立所见，今不著录者，亦往往而有。盖相距五六十年，隐者或显，而存者亦或偶佚。残膏賸馥，转赖是集以传，正未可以不备为嫌也。

##### 《全唐诗录》一百卷（编修徐天柱家藏本）

> 	国朝徐倬编。倬有《蘋村类稿》，已著录。是编以唐诗卷帙浩繁，乃采撷菁华，辑为一集。每人各附小传，又间附诗话、诗评，以备考证。康熙丙戌，恭逢圣祖仁皇帝圣驾南巡，倬缮录进呈，得旨嘉奖。特由侍读擢礼部侍郎，以旌好学，并御制序文，赐帑金刊版。儒臣荣遇，至今传焉。谨案御定《全唐诗》，用胡震亨《统签》之例，或分体，或不分体，各因诸家原集，以存其旧。倬是编惟仙鬼之诗仍不分体，馀皆以古体、今体分编。《全唐诗》以上官昭容、宋若昭姊妹列帝后之后，倬则以长孙皇后、徐贤妃、江采蘋附於帝王，而以上官昭容等别入宫闺。又联句随人类附，不另为门。韩愈《效玉川子月蚀》诗不入愈本集，而附於卢仝诗下。香山九老诗不人自列名，而附於白居易诗下。体例与《全唐诗》亦殊。

> 	盖《全唐诗》编纂成书在康熙四十六年丁亥，倬是书则先一年成。虽以全唐诗录为名，实未见颁行之本，故编次稍有异同云。

##### 《甬上耆旧诗》三十卷（浙江巡抚采进本）

> 	国朝胡文学编。其传则李邺嗣作也。文学有《疏稿》，邺嗣有《杲堂文钞》，俱已著录。辑明州诗文者，宋有《鄞江集》，今已失传。王应麟《四明文献》集，亦复佚阙。至明宋士之《四明雅集》二十家，戴鲸之续集六十家，张时彻之《四明风雅》一百二十家，於作者采缀稍广，而源流未备。邺嗣尝撰《甬上耆旧传》，纪其乡先哲行事颇详。文学因即其传中之人搜录遗诗，论定编次，而各以原传系之。始自周文种、汉大黄公，终於明季诸家，凡四百三十人，得诗三千馀首，本四十卷。甫授梓而文学即世，其子得迈因以前三十卷先刊行之。每卷之首，俱有小序，略依其才品名位高下为次，使各以类从。而不尽以时代为断，於支派极为详晰。中如宋袁燮之《絜斋集》、袁甫之《蒙斋集》，亡佚已久，今始得於《永乐大典》中裒集成编。文学等固宜目所未睹，至楼钥《攻媿全集》，尚有遗本流传，而仅据其选集钞存，亦为搜罗未至。然其体例精审，於部居州次之中，寓论世知人之义。徵文考献，条理秩然，固非钓名悦俗，瓦砾杂陈者所得而相比矣。

##### 《槜李诗系》四十二卷（浙江巡抚采进本）

> 	国朝沈季友撰。季友有《学古堂诗集》，已著录。是编辑嘉兴一郡之诗，自汉、晋以迄本朝，凡缙绅、韦布、闺秀、方外、土著、流寓有吟咏传世者，皆录之。而以仙鬼题咏、谣谚附焉。姓氏之下，又各为小传，略叙梗概。其山川、古迹、土风、物产，亦间加附注，以备考据。初，明景泰中，嘉兴朱翰尝诠次洪、永以来郡人之诗为《槜李英华》一书，所收不尽雅驯。崇祯末，秀水蒋之翘复续为《槜李诗乘》。其卷帙之富，什倍英华，而遗稿散佚，遂无传本。季友此书，踵二家之后，而更加详博。残章賸句，蒐访靡遗；捃摭之勤，殊为不苟。其间若赵孟坚小传，沿山房随笔之误，以为卒於元时。吴镇没於至正间，与杨琏真伽时代迥不相及，而谓杨发诸坟，不及镇墓。此类皆为疏於考核，然其甄综颇备，一乡文献，亦有藉以足徵焉。

##### 《古文雅正》十四卷（兵部尚书蔡新家藏本）

> 	国朝蔡世远编。世远有《二希堂集》，已著录。是集选录自汉至元之文凡二百三十六篇。前有自序曰：“名之曰雅正者，其辞雅，其理正也。”案诗《大雅》、《小雅》及《尔雅》，古注疏皆训为正。然《史记五帝本纪》称：“百家言黄帝，其文不雅驯。”《司马相如传》称：“从车骑雍容，闲雅甚都。”顾野王《玉篇》亦曰：“雅，仪也；娴，雅也。”是自汉以来，雅正已分两训，世远盖用此义也。考总集之传，惟《文选》盛行於历代，残膏賸馥，沾溉无穷。然潘勖《九锡》之文，阮籍《劝进》之笺，名教有乖，而简牍并列，君子恒讥焉。是雅而不正也。至真德秀《文章正宗》、金履祥《濂洛风雅》。其持论一准於理。而藏弆之家，但充插架。固无人起而攻之，亦无人嗜而习之，岂非正而未雅欤？夫乐本於至和，然五音六律之不具，不能呕哑吟唱以为和；礼本於至敬，然九章五采之不备，不能袒裼跪拜以为敬也。文质相辅，何以异兹？世远是集，以理为根柢，而体杂语录者不登；以词为羽翼，而语伤浮艳者不录。刘勰所谓扶质立幹、垂条结繁者，殆庶几焉。数十年传诵艺林，不虚也。或以姚铉删《文苑英华》为《唐文粹》，骈体皆所不收，而此集有李谔《论文体书》、张说《宋公遗爱碑颂》诸篇，似乎稍滥。不知散体之变骈体，犹古诗之变律诗，但当论其词义之是非，不必论其格律之今古。杜甫一集，近体强半，论者不谓其格卑於古体也。独於文则古文、四六判若鸿沟，是亦不充其类矣。兼收俪偶，正世远深明文章正变之故，又何足为是集累乎？

##### 《鄱阳五家集》十五卷（江西巡抚采进本）

> 	国朝史简编。简字文令，鄱阳人。是编辑其乡人之诗，自宋末至明初，凡五家。一曰《芳洲集》三卷，黎廷瑞撰。廷瑞字祥仲，宋咸淳辛未进士，授迪功郎，肇庆府司法参军。二曰《乐庵遗稿》二卷，吴存撰。存字仲退，延祐元年举於乡，官至饶州路鄱阳县主簿。三曰《松巢漫稿》三卷，徐瑞撰。瑞字山玉，号松巢，宋末元初人，尝为鄱邑书院山长。集末附其从子弢诗三十六首，曰《仰山集》，四曰《寓斋诗集》二卷，叶兰撰。兰字楚庭，号醉渔，元太常寺礼仪院奉礼郎。

> 	明太祖召之，投水死。末附叶德新先生仅存诗一卷。德新名懋，兰之父也，元时官嘉兴路总管。五曰《春雨轩集》四卷，刘炳撰。所录以诗为主，间亦及诗馀及赋。考五家之中，惟刘炳全集有传本，已著於录。其馀四家及所附录二家，则刊本殊稀，颇赖此刻以存。其诗大都谐雅可诵，非夸饰风土、滥盈卷帙者比也。叶懋为叶兰之父，而其诗附刻兰诗后，盖用《黄庭坚集》附刻《伐檀集》例，於义未允。今移此卷於兰诗之前焉。

##### 《南宋杂事诗》七卷（浙江巡抚采进本）

> 	国朝沈嘉辙、吴焯、陈芝光、符曾、赵昱、厉鹗、赵信等同撰。鹗有《辽史拾遗》，已著录。嘉辙字栾城，焯字尺凫，曾字幼鲁，皆钱塘人。芝光字蔚九，昱字功千，信字意林，皆仁和人。七人之中，惟曾以荐举官至户部郎中，鹗以康熙庚子举於乡，馀皆终於诸生。是书以其乡为南宋故都，故捃摭轶闻，每人各为诗百首，而以所引典故注於每首之下。意主纪事，不在修词，故警句颇多，而牵缀填砌之处亦复不少。然采据浩博，所引书几及千种，一字一句，悉有根柢。萃说部之菁华，采词家之腴润。一代故实，巨细兼该，颇为有资於考证，盖不徒以文章论矣。

##### 《宋百家诗存》二十八卷（江苏巡抚采进本）

> 	国朝曹庭栋编。廷栋有《易准》，已著录。初，吴之振辑《宋诗钞》，虽盛行於世，然阙略尚多，且刊刻未竟，往往有录无书。庭栋因搜采遗佚，续为是编。

> 	所录凡一百家，皆有本集传世者。始於魏野《东观集》，终於僧斯植《采芝集》。

> 	贺铸本北宋末人，而升以弁首，置於魏野之前，自云少时所最爱。然选六朝诗者，陶、谢不先於潘、陆，选唐诗者，李、杜不先於沈、宋，以甲乙而移时代，此庭栋之创例，古所无也。其中如穆修以古文著，傅察以忠节传，林亦之、陈渊以道学显，於诗家皆非当行。许棐、张至龙、施枢诸人载於江湖小集者，王士祯《居易录》诋为概无足取者，亦皆录其寸长，不遗采择，虽别裁未必尽当，然宋人遗集，徐乾学《传是楼》二十八家之本，朱彝尊《曝书亭》五十家之本，皆未刊刻，辗转传钞，陶阴多误。其馀专集行世者，又各自为帙，未能汇合於一。庭栋裒辑成编，以补吴之振书之阙。宋诗大略，已几备於此二集矣。

> 	──右“总集类”一百六十五部，九千九百四十七卷，皆文渊阁著录。

### 一百九十一 集部四十四

#### 总集类存目一△《文选句图》一卷（江苏巡抚采进本）

> 	宋高似孙撰。似孙有《剡录》，已著录。案摘句为图，始於张为。其书以白居易等六人为主，以杨乘等七十八人为客。主分六派，客亦各有上入室、入室、升堂、及门四格。排比联贯，事同谱牒，故以图名。后九僧各摘名句，亦曰句图，盖非其本。似孙此书，亦沿旧名，所录皆《文选》诸诗，去取不甚可解，如苏武诗之“馥馥我兰芳，芬馨良夜发。”上下联各割一句，尤为创调。其句下附录之句，盖即锺嵘《诗品》源出某某之意。其句下附录一两首者，则莫喻其体例矣。

##### 《文选纂注》十二卷（江苏巡抚采进本）

> 	明张凤翼撰。凤翼有《梦占类考》，已著录。是书杂采诸家诠释《文选》之说，故曰纂注。然所引多不著所出。夫诠释义理，可以融会群言，至於考证旧文，岂可不明依据。言各有当，不得以朱子集传、集注藉口也。其论《神女赋》“王”字讹“玉”，“玉”字讹“王”，盖采姚宽《西溪丛语》之说，极为精审。其注无名氏古诗，以“东城高且长”与“燕赵多佳人”分为两篇，十九首遂成二十。

> 	不知陆机拟作，文义可寻，未免太自用矣。

##### 《选诗约注》十二卷（内府藏本）

> 	明林兆珂撰。兆珂有《诗经多识编》，已著录。是编取《昭明文选》所录诸诗，重为编次，以时代先后为序。其训释文义，较旧注稍为简约，亦无考证发明。

##### 《文选章句》二十八卷（内府藏本）

> 	明陈与郊编。与郊有《檀弓集注》，已著录。此书以坊刻《文选》颠倒棼乱，每以李善所注窜入五臣注中，因重为釐正，汰其重复，斥五臣而独存善注。凡善所录旧注，如《楚辞》之王逸、《两京赋》之薛综、《咏怀诗》之颜延之、沈约，皆仍存之，亦时时正其舛误，较闵齐华、张凤翼诸本差为胜之。然点窜古人，增附己说，究不出明人积习，不如存其原本之愈也。

##### 《文选尤》十四卷（内府藏本）

> 	明邹思明编。思明字见吾，归安人。始末未详。前有韩敬序，其私印已称庚戌会状两元，则万历后人也。其书取《文选》旧本，臆为删削，以三色版印之。

> 	凡例谓总评分脉则用朱，细评探意则用绿，释音义、解文词则用墨云。

##### 《文选瀹注》三十卷（内府藏本）

> 	明闵齐华编。齐华，乌程人，崇祯中以岁贡任沙河县知县。是书以六臣注本删削旧文，分系於各段之下。复采孙鑛评语，列於上格。盖以批点制艺之法施之於古人著作也。

##### 《昭明文选越裁》十一卷（内府藏本）

> 	国朝洪若皋编。若皋有《南沙文集》，已著录。是编取《昭明文选》重为删定，复捃拾诸家之注，略为诠解。其圈点评语则全如诗文之式，其谓之越裁者，自序谓时避居越城，志地亦志僣也。案昭明旧本，唐人奉为蓍龟。以杜甫诗材凌跨百代，犹有熟精文选理之句，馀子可以知矣。若皋横加翦薙，可谓不自揣量。

> 	即以开卷一篇而论，班固《两都赋》，文本相承，乃删去《东都》一篇，遂使语无归宿，全乖本意。是於作赋之故且茫然未考矣。

##### 《选诗定论》十八卷（内府藏本）

> 	国朝吴湛撰。湛字伯其，号冉渠，睢阳人。其书以《文选》所录诸诗歌，自汉高帝以下以时代编次，而荆轲《易水歌》十五字别为一卷终焉。前列六朝选诗缘起一卷，皆杂引《六经》以释之，迂远鲜当。次统论古今诗及总论六朝一卷，区分时世，至谓陈、隋无选诗，宋、金、元皆无诗。而明人古体学选，律诗学唐，亦七子之绪论。其诠释诸诗，亦皆高而不切，繁而鲜要。如解中山王孺子妾歌之类，於考证尤疏也。

##### 《文选音义》八卷（安徽巡抚采进本）

> 	国朝余萧客撰。萧客有《古经解钩沉》、《采掇旧诂》，最为详核，已别著录。此书则罅漏丛生，如出二手，约举其失，凡有数端。一曰引证亡书，不具出典。如李善进《文选注表》，化龙引《晋阳秋》，肃成引王沈《魏书》，筴字引徐邈、李顺、《庄子音》。如斯之类，开卷皆是。旧籍存佚，诸家著录可考。世无传本之书，萧客何由得见。此辗转稗贩而讳所自来也。一曰本书尚存，转引他籍。如《西都赋》，火齐引庞元英《文昌杂录》、《南史》中天竺国说火齐云云，何不竟引《南史》也！《逸民传论》引宋俞成《萤雪丛说》，严子陵本姓庄，避显宗讳，遂称严氏，此说果宋末始有耶？一曰嗜博贪多，不辨真伪。海赋、阴火引王嘉《拾遗记》“西海之西，浮玉山巨穴”云云，与木华所云阴火何涉？卢谌《览古诗》、和璧引杜光庭《录异记》“岁星之精堕於荆山”云云，是晋人读五代书矣。《饮马长城窟行》、《双鲤鱼》引《元散堂诗话》“试莺以朝鲜原茧纸作鲤鱼”云云，此出龙辅《女红馀志》。案钱希言戏瑕，明言《嫏嬛记》、《女红馀志》诸书皆桑怿依托，则《女红馀志》已属伪本，所引《元散堂诗话》，更伪中之伪。乃据为实事，不亦傎耶？一曰摭拾旧文，漫无考订。如《闲居赋》、樱字引《鬼谷子》，崖蜜，樱桃也。案此惠洪《冷斋夜话》之文，《鬼谷子》，实无此语。萧客既没惠洪之名，攘己已有，又不知宋人已屡有驳正。《吴都赋》欃枪引李周翰注，以为鲸鱼目精。此因《博物志》“鲸鱼死，彗星出”之文，而加以妄诞。陆机《赠从兄诗》“言树背与襟”引谢氏《诗源》，堂北曰背，堂南曰襟。亦杜撰虚词，不出典记。《归去来词》，“西畴”引何焯批本曰：“即农服先畴之意，西先古通用”。案西古音先，非义同先也。“西畴”正如诗之“南亩”，偶举一方言之耳。如是穿凿，则本词之“东皋”何以独言东耶？凡斯之类，皆疏舛也。一曰叠引琐说，繁复矛盾。如《三都赋》序、“玉树”引颜师古《汉书注》，谓左思不晓其义。“甘泉赋玉树”，又引王楙《野客丛书》，谓师古注甚谬。刘琨《重赠卢谌诗》下注引蔡宽夫诗话曰：秦汉以前，平仄皆通，魏、晋间此体犹存。潘安诗“位同单父邑，愧无子贱歌，岂敢陋微官，但恐忝所荷”是也。潘岳《河阳诗》下又注曰：“国语补音负荷之荷，亦音何。”两卷之中，是非顿异。数页之后平仄迥殊，将使读者何从耶？一曰见事即引，不究本始。如《蜀都赋》、《琥珀》引曹昭《格古要论》，不知昭据《广韵》枫字注也。《饮马长城窟行》引吴兢《乐府解题》：“或云蔡邕。”不知兢据《玉台新咏》也。

> 	尚书序，伏生引经典叙录云名胜，不知《晋书》《伏滔传》称远祖胜也。至於凡注花草，必引王象晋《群芳谱》，益不足据矣。一曰旁引浮文，苟盈卷帙。首引何焯批本，称麈史，宋景文母梦朱衣人携《文选》一部与之，遂生景文，故小字选哥，已为枝蔓。又沿用其例於颜延年《赠王太常诗》、《玉水记》“方流”句下注曰：“王定保《唐摭言》，白乐天及第，省试《玉水记方流》诗。”此於音义居何等也？一曰抄撮习见，徒溷简牍。如贤良诏、汉武帝下注：“向曰汉书云讳彻，景帝中子。”《洛神赋》曹子建下注：“翰曰武帝第三子。”世有不知汉武帝、曹子建而读《文选》者乎？至於八言诗见东方朔本传，萧统序所云八字，正用此事。乃引吕延济注，以八字为魏文帝乐府诗，已为纰缪。又引何焯批本，蔓引三言至五言，独遗八字，挂漏者亦所不免。惟《魏都赋》注广苍一条，效曹子建题注孙岩宋书一条，并引《隋书经籍志》为证。《洞箫赋》注颜叔子一条，引《毛苌诗传巷伯篇》为证。《曲水诗序》三月三日一条，引《宋书礼志》为证。《东京赋》注偷字协韵一条，引沈重《毛诗音义》为证。纠何焯批本之误，为有考正耳。盖萧客究心经义，词章非所擅长，强赋六合，违才易务，其见短也宜矣。

##### 《冯氏校定玉台新咏》十卷（兵部侍郎纪昀家藏本）

> 	国朝冯舒所校，其犹子武所刊也。舒有《诗纪匡谬》，已著录。徐陵《玉台新咏》，久无善本，明人所刻，多以意增窜，全失其真。后赵宧光得宋嘉定乙亥永嘉陈玉父刊本翻雕，世乃复见原书。舒此本即据嘉定本为主，而以诸本参核之，较诸本为善。如序中“投壶玉女为欢尽於百娇”，据《神异经》及《西京杂记》改为“百骁”之类，皆确有依据，不为窜乱。然如苏武诗一首，宋刻本无标题，与《文选》同，舒乃据俗本题曰《留别妻》。徐幹《室思诗》六章，有宋孝武帝拟作及《艺文类聚》所引可证，乃据俗本改为《杂诗》五首、《室思》一首。

> 	《塘上行》据李善《文选注》本有四说，宋刻所题盖据《歌录》第二说，乃据《宋书》不确之说，改为魏武，移於文帝之前。石崇《王明君词序》，其“造新曲”句有李善《文选注》、刘履《文选补遗》可证，乃据俗本改为“新造”。杨方《合欢诗》五首有《艺文类聚》及《乐府诗集》可证，乃据《诗纪》改为《合欢诗》二首、《杂诗》三首。梁简文帝“率尔为咏”，为字本读去声，乃误读平声，遂据俗本改为“成咏”。王筠《和吴主簿诗》“青骹逐黄口”句，有《西京赋》可证。乃臆改为“青鹘。”皆未免失考。至於张衡《同声歌》之“恐慄若探汤”句，宋刻误“慄”为“瞟”；又“思为莞蒻席”句，宋刻误“莞”为“菀”，苏伯玉《盘中诗》有《沧浪诗话》可证，宋刻误连入傅元诗中。汉成帝时童谣“燕燕尾涎涎”句，有旧本《汉书》可证，宋刻误为“尾殿殿”，皆讹舛显然，而曲为回护，又往往失之拘泥。今赵氏翻雕宋本流传尚广，此刻虽胜俗刻，终不能及原本。故仅附存其目焉。

##### 《玉台新咏笺注》十卷（兵部侍郎纪昀家藏本）

> 	国朝吴兆宜撰。兆宜有《庾开府集注》，已著录。是书引证颇博，然繁而无当。又多以后代之书注前代之事，尤为未允。惟每卷以明人滥增之作退之卷末，注曰“以下宋本所无”，较诸本为善。

##### 《二冯评点才调集》十卷（内府藏本）

> 	国朝冯舒、冯班所评点，其犹子武合刊之。班有《钝吟杂录》，已著录。此书去取大旨，具见武所作凡例中。凡所持论，具有渊源，非明代公安、竟陵诸家所可比拟。故赵执信祖述其说。然韦縠之选是集，其途颇宽，原不专主晚唐。故上至李白、王维，以至元、白长庆之体，无不具录。二冯乃以国初风气矫太仓、历城之习，竞尚宋诗，遂借以排斥江西，尊崇昆体。黄、陈、温、李，龂龂为门户之争。不知学江西者其弊易流於粗獷，学昆体者其弊亦易流於纤秾。除一弊而生一弊，楚固失之，齐亦未为得也。王士祯谓赵执信崇信是书，铸金呼佛，殊不可解。杭世骏《榕城诗话》亦曰：“戚进士弢言，德清人，每为二冯左袒。予跋其《才调集》点本后曰：‘固哉冯叟之言诗也，承转开合，提唱不已，乃村夫子长技。缘情绮靡，宁或在斯，古人容有。细心通才必不当为此迂论，右西昆而黜西江。夫西昆盛於晚唐，（案晚唐无西昆之名，此语失考。）西江盛於南宋，今将禁晋、宋之不为齐、梁，禁齐、梁之不为开元、大历，此必不得之数。风会流转，人声因之。合三千年之人为一朝之诗，有是理乎？’二冯可谓能持诗之正，未可谓遂尽其变也”云云。其论颇当。惟谓承转开合乃村夫子长技，则又主持太过。孟子曰：“梓匠轮舆能与人规矩，不能使人巧。巧在规矩之外，而亦不能出乎规矩之中。”故诗必从承转开合入，而后不为泛驾之马。久而神明变化，无复承转开合之迹，而承转开合自行乎其间。譬如毛嫱、西子，明眸纤步，百态横生，要其四体五官之位置，不能与人有异也。岂有眉生目下、足著臂旁者哉？王士祯《蠡勺亭观海诗》曰：“春浪护鱼龙，惊涛与汉通。石华秋散雪，海扇夜乘风。”

> 	竟不知士祯斯游为在春、在秋、在书、在夜，岂非但标神韵，不讲承转开合之故哉！世骏斯言，徒欲张新城之门户，而不知又流於一偏也。

##### 《诸儒性理文锦》八卷（内府藏本）

> 	旧本题兵部尚书常珽编，不著时代。考万姓统谱，常珽字方叔，连江人，宋嘉祐进士。累官吏部尚书、参知政事。似乎即此常珽，惟吏部字不同，疑二书当有一误，或编此书时適官兵部耶？其书全录《宋儒性理》之文，间亦上及韩愈、柳宗元等。分六十四类，文以类附，盖专为科举之用。前有吴登甲、翁以孙序。

> 	据序所言，盖登甲又有所补辑，非原本矣。

##### 《桃花源集》一卷（永乐大典本）

> 	宋姚孳编。孳，四明人。元祐辛未，补武陵令。因道士龚元正所辑古石刻文及诸家题咏辑为是编。前有自序，称沅水去牂柯西，流贯武陵，东会洞庭，而桃源枕其涯，异人逸士多寓焉。故录嘉祐以前诸公诗文，缀为一卷云。

##### 《诗准》三卷、《附录》一卷、《诗翼》四卷（两江总督采进本）

> 	旧本题宋何无適、倪希程同撰。其诗杂撮古谣歌词一卷，又附录一卷，复掇汉、魏、晋、宋诗二卷，而以齐江淹一首终焉，命曰《诗准》。杂撮唐杜甫、李白、陈子昂、韦应物、韩愈、柳宗元、权德舆、刘禹锡、孟郊，宋苏轼、黄庭坚、欧阳修、王安石、陈师道、陈与义、秦观、张耒、郭祥正、张孝祥诗为四卷，而以陆游一首终焉，命曰《诗翼》。盖影附朱子古诗分为三等，别为一编之说，而剽窃真德秀《文章正宗》绪论以为之。庞杂无章，是非参差，又出陈仁子《文选补遗》下。疑为明人所伪托。观其《岣嵝山碑》全用杨慎释文，而《大戴礼几铭》并用锺惺《诗归》之误本，其作伪之迹显然也。

##### 《发蒙宏纲》三卷（永乐大典本）

> 	宋罗黄裳编。黄裳，池州人。咸淳中曾为番禺守。明《内阁书目》曰：“《发蒙宏纲》，宋咸淳间，罗黄裳撰五言诗十二篇，又择古文凡有关於蒙养者三十篇以训蒙。”今考所录，皆乡塾习诵之文。无所鉴别，亦无所发明，殊无一长之可取，不知何以流传於后也。

##### 《宋四家诗》四卷（两江总督采进本）

> 	不著编辑者名氏。一为施枢《渔隐横舟稿》，一为徐集孙《竹所吟稿》，一为林希逸《竹溪十一稿》诗选，一为敖陶孙《臞翁诗集》。不解何以取此四家，配为一集之意。殆偶得《宋名贤小集》之残本，装为一册也。

##### 《宋名臣献寿集》十二卷（两淮马裕家藏本）

> 	不著撰人名氏。所载皆南宋祝寿之文。编次既无义例，称名亦无体式，盖其时书肆所为也。

##### 《群公四六续集》十卷（浙江范懋柱家天一阁藏本）

> 	不著编辑者名氏。凡自甲至癸十卷，皆南宋人通候之启。其正集今未之见，此其续集也。所录无非应酬泛语，无足采录。如方云翼、葛谦白等贺秦太师诸启，尤秽简牍也。

##### 《大全赋会》五十卷（永乐大典本）

> 	不著编辑者名氏。皆南宋程试之文。案宋礼部科举条例，凡赋限三百六十字以上成。其官韵八字，一平一仄相间，即依次用。若官韵八字平仄不相间，即不依次用。其违式不考之目，有诗赋重叠用事，赋四句以前不见题。赋押官韵无来处，赋得一句末与第二句未用平声不协韵，赋侧韵第三句末用平声，赋初入韵用隔句对，第二句无韵。拘忌宏多，颇为烦碎。又淳熙重修文书式，凡庙讳、御名本字外，同音之字应避者凡三百一十七。又有旧讳濮王、秀王诸讳应避者二十一。

> 	是下笔之时，先有三四百字禁不得用，则其所作，苟合格式而已，其浮泛庸浅，千手一律，固亦不足怪矣。

##### 《启劄锦绣》一卷（永乐大典本）

> 	旧本题清旷赵先生编，不著其名。所录皆南宋人启劄，而不题作者之姓名。

> 	盖当时盛行此体，书贾采辑刊版，备挦撦之用耳。不足以言文章也。

##### 《宋遗民录》一卷（两淮马裕家藏本）

> 	此卷皆宋遗民诗词杂文，未知谁所编录。宋之故老，入元后多怀故国之思，作诗者众矣。此本所录，仅谢翱、方凤、纳新、李吟山、王学文、梁栋、林德旸、王炎午、黄潜、吴师道十人之作，已多挂漏。又潜及师道皆元臣，而乃贤为葛逻禄氏，为元色目人，与宋尤邈不相涉。概曰遗民，殊不可解。殆书肆贾竖伪托之以售欺也。

##### 《唐诗鼓吹笺注》十卷（通行本）

> 	金元好问编。国朝钱朝鼒、王俊臣注。王清臣、陆贻典笺。朝鼒字次鼎，俊臣字子籥，清臣字子清，贻典字敕先，并常熟人。《唐诗鼓吹》旧有郝天挺注，明万历己卯，新会廖文炳重为补正，增以诠释，名曰《唐诗鼓吹注解大全》。朝鼒等又以廖所注解为未善，复删改以成是编。其实三家所注。相去无几。廖固不足服郝，四人亦未能服廖也。惟其仅改廖解，未改郝注。又以廖注与郝注别列。

> 	朝鼒等补注与廖注又别列。其字句异同，郝注称“某一作某”，朝鼒等所加则变文曰“一本作某”，尚可以寻旧本之迹。较明人臆改古书，淆乱不可复辨者，差为胜之耳。

##### 《濂洛风雅》六卷（浙江巡抚采进本）

> 	元金履祥编。履祥有《尚书表注》，已著录。是编乃至元丙申，履祥馆於韩良瑞家齐芳书舍所刻。原本选录周子、程子以至王柏、王偘等四十八人之诗，而冠濂洛诗派图。但以师友渊源为统纪，初不分类例。良瑞以为濂、洛诸人之诗固皆风雅之遗，第风、雅有正变、大小之殊，颂亦有周、鲁之异。於是分诗、铭、箴、诫、赞、咏四言者为风雅之正，其楚辞、歌骚、乐府、韵语为风雅之变，五、七言古风则风雅之再变，绝句、律诗则又风雅之三变云云，具见良瑞所作序中。

> 	盖选录者履祥，排比条次者则良瑞也。昔朱子欲分古诗为两编而不果。朱子於诗学颇邃。殆深知文质之正变、裁取为难。自真德秀《文章正宗》出，始别为谈理之诗。然其时助成其稿者为刘克庄，德秀特因而删润之。故所黜者或稍过，而所录者尚未离乎诗。自履祥是编出，而道学之诗与诗人之诗千秋楚越矣。夫德行、文章，孔门即分为二科；儒林、道学、文苑，《宋史》且别为三传。言岂一端？

> 	各有当也。以濂、洛之理责李、杜，李、杜不能争，天下亦不敢代为李、杜争。

> 	然而天下学为诗者，终宗李、杜，不宗濂、洛也。此其故可深长思矣。

##### 《中州启劄》二卷（永乐大典本）

> 	元吴宏道撰。宏道字仁卿，金台蒲阴人，江西省检校掾史。是书作於大德辛丑。前有许善胜序，称吴君裒中州诸老往复书尺，类为一编，凡若干卷。体制简古，文词浑成。其上下议论，率於政教彝伦有关。风流笃厚，典型具存。今考其所载，有赵秉文、元好问、张斯立、杜仁杰诸人劄子，大抵皆一时名流。《永乐大典》载宋、元启劄最夥，其猥滥亦最甚。惟此一编，犹稍稍近雅。以文多习见，故亦仅存其目焉。

##### 《唐诗说》二十一卷（两淮盐政采进本）

> 	元释圆至撰。圆至有《牧潜集》，已著录。此书盖取宋周弼所选三体唐诗为之注释。前有大德九年方回序。其书诠解文句，颇为弇陋。坊本或题曰《碛沙唐诗》。考都穆《南濠诗话》曰：“长洲陈湖碛沙寺，有僧魁天纪者居之，与高安僧圆至友善。至尝注周伯弼所选唐三体诗，魁割其资，刻置寺中，方万里特为作序。”由是三体诗盛传人间，今吴人称《碛沙唐诗》是也。则其来已久矣。

##### 《元朝野诗集》（无卷数，浙江范懋柱家天一阁藏本）

> 	一名《元风雅》，不著编辑者名氏。所录大抵仁宗以后、顺帝以前之诗。首贯酸斋，终熊涧谷。不分时代，亦不分体制，次序殊为杂乱。案当时别有《元风雅》二十四卷，乃傅习孙存吾所辑，视此较为完备。是编残阙舛错，几不可读，疑为未全之帙。顾嗣立《元诗选序》例，载有蒋易《元风雅》一书，或即其残本欤？

##### 《武夷山诗集》二卷（两淮盐政采进本）

> 	不著编辑者名氏。前总录一篇，述山之得名及历代兴建封号之事。后杂录诗二卷，皆游人题咏之什。唐惟李商隐一首，馀皆宋、元人作也。前有后至元三年旧序云，万年宫提举张一村携示。似即一村所纂辑，其人无可考矣。

##### 《庚辛唱和诗》一卷（两淮盐政采进本）

> 	元缪思恭等撰。乃至正庚子、辛丑间思恭等分韵唱和之作。庚子为张士信乱后，辛丑则游景德寺作也。先后共诗二十八首。重见者二人，共二十六人。明郁嘉庆因考其爵里，为考世编附於后。其名公手翰二十二条，则嘉庆以意附编，非原书所有。后朱彝尊亦尝编订是书，於每诗之前，人各为传，所述与考世编相出入。其跋云：“旧本姓名之下概无爵里事迹，特一一考而补之。”盖未见嘉庆本也。中有王纶字昌言，槜李人，为嘉兴教授。见《刘基集》及邵复孺《怀友诗注》。

> 	而嘉庆与彝尊皆未之及，信乎考证之难矣。又鲍恂字仲孚，彝尊作字仲子。以其名推之，盖彝尊笔误云。

##### 《静安八咏诗集》一卷（浙江汪启淑家藏本）

> 	元释寿宁编。寿宁字无为，号一庵，上海人。居於邑西之静安寺。寺建於吴赤乌中，最称古刹。名迹有七：曰赤乌碑、曰陈桧、曰虾子潭、曰讲经台、曰沪渎垒、曰涌泉、曰芦子渡。寿宁又手植桧竹桐柏，积十年而参天。自号曰绿云洞，以续古迹为八，因作《静安八咏》。并汇诸家之作，请序於会稽杨维桢。维桢复各为之评点，卷首有吴兴钱鼐所作事迹述一篇，后嘉靖中邑人伊府纪善张抑及其兄参议纮重校刊之，末载纮八咏诗，盖即其时所附入也。

##### 《残本诸儒奥论策学统宗》二十卷（浙江巡抚采进本）

> 	元谭金孙编。金孙字叔金，号存理，自称古云人。不知古云为何地也。是编杂选宋人议论之文，分类编辑，以备程试之用。凡后集八卷，续集七卷，别集五卷，而阙其前集。盖不完之本。原本又以陈释、曾文筌、石桓诗小谱冠於卷首，而总题曰《新刊诸儒奥论策学统宗》。增入文筌、诗谱，文理冗赘，殆麻沙庸陋书贾所为，今析文筌、诗谱别入诗文评类，而此书亦复其本名，庶不相淆焉。

##### 《赠言小集》一卷（编修汪如藻家藏本）

> 	不著编辑者名氏。皆题画之作。末有旧跋，称元季诗文之盛，惟玉山唱酬诸家最称风雅。赠言之集，昔寓金陵邵氏，见其藏本，为帙颇多。甲申兵燹之后，遂不复覯。適从孙青选，留心蒐秘，略备数种，惜仅十之二三云云。考其词意，殆指为顾瑛《玉山草堂雅集》所佚。考《玉山草堂雅集》，传本甚多，不应云“竟不复覯”。且此集所收诗二十九首，词一首，皆不见《玉山草堂雅集》中。

> 	不应与瑛赠答之什，瑛自佚脱，转待后人收之。又瑛但以诗名，其书仅朱珪《名迹录》中载其自书墓志。李日华《六研斋笔记》称其行楷楚楚，奄有洛神、画赞风轨。画则从无片楮。而诸家收藏跋尾，亦无一字及之。此集忽竞题其画，已不相符。且瑛本昆山人，而秦约序中称云间顾子，皆不可解。考《画史会要》，顾禄字谨中，松江人，官太常典簿。善杂画，亦能钩勒竹石。其人在元末、明初，与顾瑛同时。殆当时赠禄之作，后人以瑛与同姓，而名为较重，故移掇於瑛，复以伪跋实之耶。其序三首，皆题画之作，非序此集。而亦移掇以冠卷，其伪益见矣。

##### 《风林类选小诗》一卷（两江总督采进本）

> 	明朱升编。升有《周易旁注》，已著录。是编皆录五言绝句，始於汉、魏，终於晚唐。分三十八体：曰《直致》、曰《情义》、曰《工緻》、曰《清新》、曰《高逸》、曰《富丽》、曰《艳冶》、曰《凄凉》、曰《衰暮》、曰《旷达》、曰《豪放》、曰《俊逸》、曰《清润》、曰《沉著》、曰《边塞》、曰《宫怨》、曰《闺情》、曰《客况》、曰《离别》、曰《悲愁》、曰《异乡》、曰《感旧》、曰《寤想》、曰《寄赠》、曰《慨叹》、曰《消遣》、曰《讽谏》、曰《颂善》、曰《戏嘲》、曰《怀古》、曰《景物》、曰《风土》、曰《时事》、曰《乐府》、曰《风人》、曰《问答》、曰《摘句》。而附录《闺阁》、《仙鬼诗》於末，实三十九门。分类颇为琐屑，有似於《瀛奎律髓》。盖宋末、元初，方回称诗於新安，升其乡人，故尚沿其故法。其序中文之精者为诗语，亦本回《瀛奎律髓》序，可以证也。所列诸诗，如富丽类中《昆仑子》，乃王维五言律诗前半首。边塞类中《盖嘉运伊州歌》，乃沈佺期五言律诗前半首。《戎浑》亦王维五言律诗前半首。客况类之《长命女》，乃岑参五言律诗中四句。盖当时采以入乐，取声律而不论文义。故郭茂倩《乐府诗集》各载於本调之下。今因而录之，殊失考证。凄凉类中《芜城曲》，韦縠《才调集》删前四句，实无端绪。升因之取为绝句，亦殊未协。至乐府类中以《白头吟》前三解分为三首，悲愁类中以李商隐《夜饮诗》割中二联为绝句，则自我作古，更无稽矣。又直致类中“夜雨滴空阶”诗题曰何逊，案“夜雨滴空阶，晓灯暗离室”句见逊本集。此诗词气不类，莫详所据。清新类中《江行》六首题曰钱起，案《江行》一百首乃起孙钱珝之作，因附刻起集之后，遂以孙易祖。王维《山中书事》二首，乃苏轼所戏拟，本集不载，乃竟以为维诗。近人补入维集，实由此误。至风人类中《相思》一首，实王维诗，见於本集，而乃别题曰雍陶，疏舛尤甚。他如序称女流灵异之作亦附见焉，集中崔莺莺二诗附於卷末，盖即其例。而武曌之《将游上苑》，张文姬之《溪上云》，姚玉京之《咏燕》、南海女子之《送兄》，侯夫人之《自感》，元宗宫人之《题梧叶》、宣宗宫人之《题红叶》、刘采春之《啰唝曲》、卓文君之《白头吟》、龙安佳人之《阿最歌》，皆属女流，乃散见各类，亦未免自乱其例。均未足以言善本也。

##### 《尺牍筌蹄》三卷（永乐大典本）

> 	明陈桱编。桱有《通鉴续编》，已著录。是书选录宋代书简，其标目有曰要套、曰书式、曰具位、曰具礼、曰官称。又曰合用故事，可於《事文类聚》、《翰墨全书》、《书言故事》内随意择用。则村塾俗书，未必真出於桱也。

##### 《麟溪集》二十二卷、《别篇》二卷（编修励守谦家藏本）

> 	明郑太和编。太和字顺卿，浦江人。世所称为义门郑氏者也。是集成於元至正十年。裒辑宋以来诸家题赠诗赋及碑志序记题跋之类，为表扬义门而作者，共为一编。前十卷以十干纪卷，后十二卷以十二支纪卷。末为别篇二卷，则续入者也。前有潘庭坚、程益二序，又有王祎后序。其曰《麟溪集》者，郑氏所居在婺州东二十八里，地名麟溪故也。

##### 《馀姚海隄集》一卷（浙江范懋柱家天一阁藏本）

> 	明叶翼编。翼，宁波人。其祖恒，字敬常。元天历间，为馀姚判官，筑堤捍海，民赖其利。至正末，诏封仁功侯，立庙祀之。其子晋，为南台掾，尝辑当时名人序记诗文为一集，未及刊而毁於火。宣德中，翼复裒缀散佚，以成是编。

##### 《残本光岳英华》十五卷（浙江范懋柱家天一阁藏本）

> 	明许中丽编。中丽爵里未详。朱彝尊《明诗综》称明初操选政者有许中丽云云，则洪武中人也，此书传本残阙，仅存七言律体一门。唐后即接以元、明，不录宋金。然则李攀龙撰《诗删》，并废宋、元，其来亦有渐矣。

##### 《五伦诗》五卷（浙江汪启淑家藏本）

> 	明沈易编，易字翼之，华亭人。是编前有洪武己未钱惟善序，称易游学北方，南还乡里，为童子师，得束修以奉二亲。其教之也，一以躬行为主。尝编《五伦诗集》，俾知人之所以为人，在乎此五者云云。则此集本为课蒙而作，故所录皆浅近通俗之作。据其原目，共内集五卷、外集七卷。内集五伦分五卷，外集则睦族、并言（案易自注，并言者一诗并及五伦者也，其立名殊鄙，谨附订於此）、务本、尚志、比喻、警省、诗馀分七卷，此本但有内集，盖不完之本。卷末有跋，称钞自朱彝尊家，原阙后七卷。则其佚久矣。

##### 《姑苏杂咏》二卷（浙江巡抚采进本）

> 	明周希孟、周希夔同编。上卷为高启原唱，下卷为其祖南老续作。启诗凡古今体一百三十六首。南老复因其题，各赋五言六韵。末又增叠韵吴官词一首，补遗四首，续附词二首。按启所作已具见本集中。南老追其后尘，未能联步，合而刊之，殆有蒹葭玉树之目。南老字正道，自号拙逸子，亦明初人也。

##### 《金兰集》三卷、《附录》一卷（山东巡抚采进本）

> 	明徐达左编。达左所编《颜子》（案是书已为高阳所窜乱，改名颜子鼎编。

> 	然鼎编非达左之旧名，故仍称以颜子），已著录。达左当未仕以前，家苏州之光福里，於所居筑耕渔轩。一时名流往还，多为题咏。此集乃其所辑同时酬赠之作。

> 	又附录一卷，则达左兄子济出守邵武及归田后与友朋相倡和之诗。其十一世孙<志羽>为之校梓以行。前附载正统九年徐珵所作《耕渔子传》。珵即有贞初名也。

##### 《文章类选》四十卷（安徽巡抚采进本）

> 	不著编辑者名氏。前有洪武三十一年凝真子序，并庆府图章。以史考之，盖庆王<木旃>也。为太祖第十六子，好学有文。洪武二十六年就藩宁夏，三十年始建邸。是书刊於三十一年，则在建邸后矣。序称暇日会诸儒，将昔人所集文选、文粹、文鉴、翰墨全书、事文类聚诸书所载之文，类而选之。分五十八体。然标目冗碎、义例舛陋，不可枚举。如同一奏议也，而分之为论谏、为封事、为疏、为奏、为弹事、为劄。诗不入选，而曲操、乐章仍分二类。又如序事类载《左传》隐、桓本末，郑庄公、叔段本末，及子产从政，凡三篇，而《战国策》范睢见秦王反刊於前。颠倒失次，其甄综之无识，又概可知矣。

##### 《虎邱诗集》一卷（两淮马裕家藏本）

> 	明王宾编。宾有《光庵集》，已著录。是编专录虎邱题咏，自楼钥至顾阿瑛，得诗一百八十八首。然止及宋、元两朝，不免多所遗漏。末有朱彝尊跋云：“此编为项氏万卷楼藏书。”中有邾经诗云：“虎邱山前新筑城，虎邱寺里断人行。”

> 	虎邱筑城当属淮张时事，吴人鲜有知者。末云：“竹垞老人识，时年七十有三。”

> 	观其笔迹，乃从原本影抄者，非即项氏万卷楼所藏也。

##### 《燕山八景图诗》一卷（两淮盐政采进本）

> 	明永乐十二年左春坊、左中允、吉水、邹缉等倡和之作也。燕山八景，始见於金《明昌遗事》。《永乐大典》载《洪武北平图经》，亦具列其目。然如“琼岛春云”作“琼岛春阴”、“太液晴波”作“太液秋风”、“蓟门烟树”作“蓟门飞雨”、“金台夕照”作“道陵西照”，皆与此编所载名目不符。元陈孚《刚中稿》有《神京八景诗》，所列八题惟“金台夕照”与此编同，馀并与《北平图经》相合，疑图经所载，本元时旧名，而此编则明初诸人所改，至今沿之。其道陵二字，近畿无此地名，或《永乐大典》缮录之误也。此本凡诗百二十首，皆缉首倡，而翰林学士胡广，国子祭酒胡俨，右庶子杨荣，右谕德金幼孜，侍讲曾棨、林环，修撰梁潜、王洪、王英、王直，中书舍人王绂、许翰等十二人和之，广独再和焉。前有广序，后有杨荣跋，称写八景图，并集诸作置各图之后，裱为一卷，藏之箧笥。则此集乃后人从图卷中录出者也。

##### 《文章辨体》五十卷、《外集》五卷（江苏巡抚采进本）

> 	明吴讷编。讷有《祥刑要览》，已著录。是编采辑前代至明初诗文，分体编录，各为之说。内集凡四十九体，大旨以真德秀《文章正宗》为蓝本。外集凡五体，则皆骈偶之词也。程敏政作《明文衡》，特录其叙录诸体，盖意颇重之。陆深《谿山馀话》亦称《文章辨体》一书，号为精博，自真文忠《文章正宗》以后，未有能过之者。今观所论，大抵剽掇旧文，罕能考核源委，即文体亦未能甚辨。

> 	如内集纯为古体矣，然如陆机《文赋》、谢惠连《雪赋》、谢庄《月赋》已纯为骈体，但不隔句对耳。至骆宾王《讨武曌檄》纯为四六，而列之内集；又孔稚圭《北山移文》亦附之古赋。是皆何说也。《古乐府》备列吴声歌曲、西曲歌、江南曲诸体，淫词艳语，并登简牍。而独斥律诗为变体，非耳食欤？外集收及词曲，已为泛滥。而以王维《渭城曲》、刘禹锡《竹枝词》、白居易《杨柳枝》词缀於简末，谓之附录。夫《渭城曲》本题为《送元二使安西》，当时伶人采以入乐耳。

> 	遽别之於绝句之外，已为愦愦。且唐歌曲乃宋、元词曲之先声，反附录於宋、元人后，直本末倒置矣。其馀去取，亦漫无别裁，不过取盈卷帙耳，不足尚也。

##### 《桥门听雨诗》一卷（浙江范懋柱家天一阁藏本）

> 	明金庠编。庠，苏州人。永乐己丑进士，官至监察御史。是编乃永乐七年会试，得陈燧等九十五人。时值巡幸北京，诸贡士寓居太学俟廷对，雨中取杜甫“好雨知时节”及“落日放船好”二律，人各一韵，赋诗见志。庠因汇而成帙，凡九十五人。中除前科已经冠带及肄四裔书者不与。馀八十人，又以忧去者二人。

> 	诗凡七十八首，内阙史安、邓昌二首，盖编录之时，已偶失其稿也。

##### 《鼓吹续编》九卷（浙江范懋柱家天一阁藏本）

> 	明朱绍、朱积同编。绍字善继，积字善庆，江阴人。二人兄弟也。是编成於永乐二十二年，盖续《唐诗鼓吹》而作，故所录仍皆七言律诗。凡宋诗一卷，元诗二卷，钜手名篇，率不一选。而明人之诗乃多至六卷。其去取乖方，可以想见。

> 	明初风气犹淳，而已有后来坊刻社稿之习，殆不可解。

##### 《士林诗选》一卷（两淮马裕家藏本）

> 	明怀悦编。悦字用和，嘉兴人。永乐中以纳粟官通判。是集所载，皆一时友朋之作。近体最多，持择亦未精审。

##### 《兴观集》一卷、附《山村遗诗、杂著》一卷（浙江巡抚采进本）

> 	明瞿暹编。暹旧藏仇远手书七言律诗三十八首，有元末明初诸人题跋。其邑人翰林修撰王希范常以兴观二字题卷端，故暹名之曰《兴观集》。宣德三年，暹又乞其伯父长史佑书所为七律五十首於卷后。故魏骥序曰：“《兴观集》者，钱塘瞿暹集其乡人先达仇山村、瞿存斋二先生所著七言近体八十八首。”世或专称《仇远兴观集》，误也。后缀《山村逸诗》一卷，凡诗五十四首，《杂著》二首，不知何人所附。今《山村遗稿》已有新本，而远《金渊集》复从《永乐大典》中裒集成帙，刊刻以行。此不完之本，不足为重，故仅存其目焉。

##### 《柳黄同声集》二卷（浙江鲍士恭家藏本）

> 	明杜桓编。桓字宗表，徽州人。是编刻於宣德己酉。以柳贯、黄溍皆其乡人，因采贯延祐庚申以国子监助教分教上都诗三十二首，至治癸亥考试进士於上都时诗九首，溍至顺辛未以翰林应奉扈从上都诗十二首，合为一集。其时溍集未刻，故所载虞集诸人题跋，较贯诗独详云。

##### 《存存稿》十卷、《续稿》三卷（两江总督采进本）

> 	《存存稿》，明周泰编。《续稿》周寀编。皆其先世遗集也。《存存稿》凡《石初集》五卷，周霆震撰；《达止集》三卷，霆震子庄撰；《提举集》一卷，庄长子静撰；《蹄涔集》一卷，庄次子庸撰。泰合编之为十卷，泰即庸之孙也。

> 	其书成於正统丙寅。至万历十九年，其裔孙寀又益以周永锡《愚直存稿》一卷，周正方《佩韦存稿》二卷，名曰《续编》，合订成帙。案霆震《石初集》有单行之本，已别著录。其馀五集特子孙自珍其手泽，为一家之书耳，实皆非霆震比也。

> 	其曰《存存稿》者，寀序称或取绵绵之义，或取存其所存。是其命名，其子孙已不得详之矣。

##### 《双桂集》六卷（江苏巡抚采进本）

> 	明徐墺编，墺，无锡人。是集录其祖环父允之诗。环字伯枢，元兵部侍郎宪之子，洪武间，常以茂才荐，擢上元县主簿，终临桂县丞。所著有《临桂集》。

> 	允字邦孝，所著有《水南集》。墺合为一集刊之，统名曰《双桂》。朱彝尊《明诗综》蒐罗至三千四百馀家，而环父子之诗不载一字。然其诗皆未成家，疑彝尊删之，未必不见也。

##### 《诗学权舆》二十二卷（两淮马裕家藏本）

> 	明黄溥编。案明有两黄溥。其一鄞县人，有《简籍遗闻》，已著录。此黄溥字澄济，自号石厓居士，弋阳人。正统戊戌进士，官至广东按察使。是书兼收众体，各为注释。定为名格、名义、韵谱、句法、格调诸目，复杂引诸说以证之。

> 	然采摭虽广，考证多疏。如卷首《董少平歌》，不知鸣平为韵，古多此格，乃误以为七言一句之歌，甚至以《楚辞》与《骚》分为二体。可谓不知而作矣。

##### 《二麓正议》三卷（浙江巡抚采进本）

> 	明汤光烈及其子頀所著也。光烈号西麓，新建人，官海丰县教谕。頀号小麓，尝受业於张元祯。元祯携之入都，欲荐於朝。会元祯卒，不果。光烈於正统时尝上《御戎》、《勤王》、《择官养民》、《开科取士》四疏；頀尝作《野史辨诬》，以纠李贤《天顺日录》之舛。其郡人艾璞合刊之，名《二麓正议》，而以诗歌杂著及同时赠答之作，各附载於后。前有宏治戊午张元祯序，盖刊於頀未北上之日也。光烈所作凡一卷，以《御戎疏》为冠。其第一条，欲於沿路多掘陷穽，架以二木，中置长锥，覆以草土，待敌自入。坑其一骑，则十骑错愕，坑其十骑，则百骑惊疑，坑其百骑，则万骑犹豫，自不敢长驱，殆毫不晓事之腐儒。頀所作凡二卷，其辨李贤诬景帝而谀英宗，是固不免。至於以夺门之功比之汤武征诛；又力为石亨辨冤，事事为之回护，以为社稷纯臣，功高受戮，乃韩信、岳飞之匹，则殊乖公论。考张元祯之学出於吴与弼，而頀之学出於元祯。或因亨尝荐与弼，以门户之故，感而修报欤？

##### 《齐山诗集》七卷（两江总督采进本）

> 	明释祖浩与其徒道璼同编。二人并齐山寺僧。案齐山在池州贵池县，有十馀峰，以其正相齐等，故曰齐山。或云唐刺史齐映有善政，尝好游之，因而得名。

> 	宋李壁曰“《唐书》载映为江西观察使，不言其作池州守，池州郡牧题名有齐照，当是以此得名也。”自唐杜牧齐山登高有诗，后之游者多继作。此集汇采成帙，并杂著记序附焉。书成於弘治甲寅。

##### 《雍音》四卷（陕西巡抚采进本）

> 	明胡缵宗撰。缵宗有《安庆府志》，已著录。是编专辑秦中之诗。始於泰伯、文、武、周公、成王、宣王诸逸篇，下迄於元，凡百五十人。分体排纂，以合於雅音者为内编二卷，未尽雅驯者为外编二卷。然李陵、苏武诸诗概列之外编中，其进退殊不甚可解也。

##### 《石钟山志》八卷（浙江范懋柱家天一阁藏本）

> 	明王恕撰。案是时有二王恕。一为三原人，《明史》有传；一即此王恕，字尚忠，湖口人，景泰甲戌进士，官至广东布政司参议。湖口有上下石钟山，即苏轼作记者。恕以其为邑名胜，因辑古今题咏、赋、传、记、跋等文，都为一编。

> 	虽以志为名，实总集也。

##### 《江南春词》一卷（浙江巡抚采进本）

> 	明沈周等追和元倪瓒作也。时吴中有得瓒手稿者，因共属和成帙。首有作者姓氏，自周以下共五十人。嘉靖十八年，袁表序而刻之。后有袁袠跋。二人亦皆有和作。又有张凤翼、汤科、陈瀚三人之作。卷首不载姓氏，疑刻成后所续入也。

> 	瓒原倡题三首，而其后和者皆作二首。祝允明跋云：“案其音调是两章，而题作三首，岂误书耶？”袁表则云：“细观墨迹、本书二首，后人以词一阕谬增为三也。”今考《云林诗集》，惟《春风颠》一首载入七言古体，题作《江南曲》，而无《汀州夜雨》一首。则后一首是七言诗，而前一首是词耳。然文徵明《甫田集》云：“追和倪元镇江南春，亦载入诗内。”则当时实皆以诗和之，盖唐人乐府，被诸管弦者，往往收入诗集。自古而然，固非周之创例矣。

##### 《新安文粹》十五卷（两淮马裕家藏本）

> 	明金德玹撰。苏大重订正之。其第十五卷则苏大自载其诗文也。德玹字仁本，大字景元，皆休宁人。此书成於景泰、天顺间。程敏政《新安文献志》成於弘治初。《文献志》载此书之目於事略。此书补遗之内亦出敏政名。则二书同时所作，略有先后耳。中间所录之文，不及《文献志》之博，而颇有《文献志》所不载者。二书固互相表里也。

##### 《联句录》五卷（两淮盐政采进本）

> 	明李东阳编。东阳有《东祀录》，已著录。此其官翰林时与同年进士及同游士大夫联句之作。东阳自为序，而丹徒知县江夏王溥刊行之。侍读学士莆田吴希贤复辑题名一通冠於前，凡六十有九人。诗不尽工。又焦芳、李士实之流亦厕其间，交游未免稍滥。然其时馆阁儒臣，过从唱和，以文章交相切劘。说者谓明之风会，以成、宏为极盛，即此亦可以想见也。

##### 《雅音会编》十二卷（内府藏本）

> 	明康麟编。麟字文瑞，广东顺德人。天顺中官福建按察司佥事。是书以平声三十韵为纲，以诸诗案韵分隶。盖因宋人十二先生诗宗之体，稍变通之。所列始音、正音、遗响亦沿杨士宏唐音之例，无所发明。

##### 《咏史集解》七卷（浙江巡抚采进本）

> 	明程敏政编，林乔松注。敏政有《宋遗民录》，已著录。乔松，晋江人，始末未详。其注此书，则官景宁县知县时也。其书取古人咏史之作，依代编次。自三代迄宋末，止七言绝句一体。采辑颇备。然亦有本非咏史而因类编入者，又有改窜原题者，体例颇为冗杂。乔松之注，亦多就事铺叙，依文训义，不足以资考证也。

##### 《唐氏三先生集》二十八卷、《附录》三卷（安徽巡抚采进本）

> 	明程敏政编。凡唐元筠《轩集》诗八卷，文五卷；唐桂芳《白云集》诗五卷，文二卷；唐文《凤梧冈集》诗四卷，文四卷。前列诸集原序，后附以传记、铭志之文，稿成而毁於火。正德戊寅，唐氏裔孙泽濂、得其副於程师鲁，因重为补辑，徽州知府张文林刊之。今三集已别著录，存其总目於此，以不没搜辑之功焉。

##### 《明珠玉》八卷（浙江范懋柱家天一阁藏本）

> 	明王谔编。谔字秉忠，江阴人。是编成於成化甲午。选明一代之诗，自刘基以下凡数百家，而所录只七言律诗一体。盖用《唐诗鼓吹》例也。然猥杂殊甚，不及元好问书多矣。

##### 《海钓遗风集》四卷（两淮马裕家藏本）

> 	明萧鸣凤编。鸣凤字子雝，浙江山阴人。正德九年进士。官至广东提学副使。

> 	事迹具《明史》本传。鸣凤父显，字文明，别号海钓。永乐甲申进士，官至给事中。其卒也，李东阳等各为诗以哀之，题曰《海钓遗风》。鸣凤因取显遗诗及东阳等所作序传，并为此集，而仍其旧名。体例糅杂，编次殊为无法。

##### 《春秋词命》三卷（江苏巡抚采进本）

> 	旧本题明王鏊撰，王彻注。鏊有《史馀》，已著录。彻自署松江人，始末未详。是书杂采左氏所载应对之词，释以通俗之语，似非鏊之所作。疑为书肆所托名，然序文乃载鏊集中。朱彝尊《经义考》亦著录，则事之不可解者也。所录虽源出春秋，而於经义无关，於传义亦不相涉。今以其辑录旧文，为童蒙诵读之用，姑附之总集类中。

### 一百九十二 集部四十五

#### 总集类存目二△《浙元三会录》（无卷数，浙江巡抚采进本）

> 	明杨守阯编。守阯有《碧川文选》，已著录。是书乃以浙江解元同仕於朝者邀为文会。其六元文会始於成化六年，范理、商辂、姚夔、杨守陈、卢楷及守阯也。至成化十五年复为七元会，则胡谧、沈继先、杨文卿、黄珣、谢迁及守陈、守阯也。成化二十二年再为后七元会，则李旻、王华、胡谧、沈继先、谢迁及守陈、守阯也。守阯兄弟后先三会皆与焉，故守阯录赠答倡和诗文汇为此编。

##### 《二戴小简》二卷（浙江范懋柱家天一阁藏本）

> 	不著编辑者名氏。所载一曰《赘言录》，明戴豪撰。一曰《筠溪集》，戴颙撰。豪字师文，台州太平人。成化戊戌进士，官至广东布政司参政。颙字师观，豪之弟。正德辛未进士，官至兵科给事中。《万姓统谱》载豪所著有《赘言录》若干卷；《太平志》载颙有《倦歌集》，又有《筠溪杂稿》。此本以两人书简各一卷，合为一编。盖摘录於全集之中，而仍以原集标目，非其完本也。

##### 《宸章集录》一卷（左都御史张若溎家藏本）

> 	明费宏编。宏有《文集》，已著录。此书乃嘉靖五年六月十三日世宗御平台，召宏及大学士杨一清、石珤、贾咏入见，各赐御制诗。宏得七言古诗一章，一清、珤、咏各得五言古诗一章。宏等疏谢，并依原韵和进，帝复赐以批答，宏因集为一帙，梓而传之。《明史》宏本传称：“帝尝御平台，特赐御制七言诗一章，命辑倡和诗集，署其衔曰‘内阁掌参机务辅导首臣’。其见尊礼，前此未有。

> 	张璁、桂萼滋害宏宠，萼言：“诗文小技，不足劳圣心。且使宏得凭宠灵，凌压朝上。帝置不省”云云。然则此书乃承世宗之命所编也。

##### 《振鹭集》一卷（衍圣公孔昭焕家藏本）

> 	明陈镐编。镐有《阙里志》，已著录。弘治十六年，孔子六十二代孙袭封衍圣公孔闻韶入觐京师。事毕将还，朝臣咸赋诗赠行。馆阁自大学士刘健以下三十五人为一轴，吴宽为之序。卿寺自马文升以下三十六人为一轴，谢铎为之序。闻韶为李东阳婿，故朝士出东阳之门者，又别为一轴，凡二十一人，靳贵为之序。

> 	镐时为山东提学副使，乃合而梓之。以圣系出自殷后，故以振鹭为名。然衍圣公非三恪之列，数典颇为不切也。

##### 《联句私抄》四卷（两江总督采进本）

> 	明毛纪编。纪有《密勿稿》，已著录。是集前有引一篇，称昔在翰林，与僚友及诸司善鸣者会晤游赏，多形之联句，得二卷。后为部佐，与同年数公相处，因事感怀，复得一卷。其末卷则在内阁与诸老同作者。总七言律二百二十五首，排律二首，五言古诗一首。归田后葺录为一帙，并题姓名履贯於卷首，自华亭顾清以下共三十有三人。

##### 《古黄遗迹集》一卷（两淮盐政采进本）

> 	明卢濬编。濬，天台人。成化丁未进士，弘治中官黄州府知府。是编辑黄州古迹题咏，大旨以诗赋为主，而以唐许远祠祭文三篇错杂诸诗之内。又《宣圣遗像碑记》亦附卷末，颇无体例。至王禹偁《黄州竹楼记》在耳目之前，转遗不采，亦莫喻其故也。

##### 《文翰类选大成》一百六十三卷（两淮马裕家藏本）

> 	明李伯玙、冯原同编。伯玙，上海人，官淮王府长史。原，慈谿人，官淮王府纪善。是书即奉淮王之命作也。前有淮王序，自称西江颐仙。按《明史》，仁宗子淮靖王瞻墺，以永乐二十二年封，宣德四年就藩饶州。瞻墺子康王祁铨，以正统十一年嗣封。此书作於成化、弘治间，则所称颐仙者，即祁铨也。其书总录前代及明人诗，分体编次。每体之中各以时代为次，采掇颇详，然爱博而无所持择，往往乖误。如以梁刘琨为晋刘琨，以班婕妤诗为《汉宫怨》，以阮籍咏怀为咏歌，以宋杨杰为不知爵里，皆疏舛之甚者。至於李白诗中收入李赤诗，又以吴隐之为唐人，与李义山同编，尤为颠舛。

##### 《古括遗芳》四卷（浙江巡抚采进本）

> 	旧本题南山郑宣撰。不著时代，亦无序跋。考书中所录，止於明天顺中，则明人也。其书裒辑处州之文凡三十三家，分序文、奏疏、策论、辨说四门。采摭甚略，似乎钞撮志乘为之。未博考於诸集，其考证亦多弇陋。如著汉隽者本林钺，见《书录解题》，而以《青田志》不载钺有著述疑之。至以鲍彪《战国策序》误疑为刘向之文，则更异矣。

##### 《群公小简》六卷（浙江范懋柱家天一阁藏本）

> 	不著编辑者名氏。前有成化乙未徐传序，称苏文忠、方秋崖、赵清旷、卢柳南、孙仲益五先生之所著，而第六卷乃为欧阳修作。其第一卷题五先生手简，自第二卷以下又题曰六先生手简。后有成化二十年周信跋，称出《醉翁帖》一帙赠徐，徐亦以此书报赠。又称捐俸命工，仍旧本重刊，则末一卷为信所增入。其改题六先生，亦信所为也。盖明代朝觐述职之官，例以一书一帕赠京中亲故。其书皆潦草刊版，苟应故事。谓之书帕本，即此之类。其标题颠舛，固不足深诘矣。

##### 《太白楼集》十卷（浙江范懋柱家天一阁藏本）

> 	明蔡炼编。炼字懋成。馀姚人。弘治庚戌进士，官工部主事。此编乃其管理山东河道时，以济宁州城东南有太白楼，为李白遗迹，因录诸题咏碑刻之文，合为一集，而二贤祠碑亦附入焉。二贤祠者，州人所建以祀白及贺知章者也。

##### 《东瓯诗集》七卷、《补遗》一卷、《续集》八卷（江苏周厚堉家藏本）

> 	明赵谏编。谏字士忠，温州人。初，成化中乐清蔡璞尝辑温州一郡之诗，自王十朋以下为七卷，又补遗一卷。谏以其去取为未善，乃因蔡本而增损之。温州知府赵淮序而刊之。又为续集八卷，或补人，或补诗，以拾蔡本之遗，谏自序之。

> 	并刻於弘治庚戌。其体例颇杂，不出地志之积习。如张子容本襄阳人，为乐成尉，故其诗多永嘉所作。子容及《孟浩然集》中诸诗，班班可考。续集乃以为永嘉人，然则《谢灵运集》不当同入此选欤？

##### 《金华正学编》十二卷（两江总督采进本）

> 	明赵鹤编，唐邦佐重辑。鹤字叔鸣，江都人。弘治丙辰进士，官至山东提学副使。邦佐字维良，兰谿人。隆庆戊辰进士，官至光州知州。初，嘉靖间鹤官金华知府，以宋吕祖谦、何基、王柏，元金履祥、许谦皆金华名儒，因录五家之文涉於讲学者数篇，及其本传、行状、墓志等各为二卷。万历庚寅，邦佐复取鹤原书为之删订，而益以明章懋。以祖谦、朱子之友，基等皆传朱子之派，故命曰正学。

##### 《金华文统》十三卷（副都御史黄登贤家藏本）

> 	明赵鹤编。是书於正学编外，兼录金华耆旧之文。宋宗泽、梅执礼、潘良贵、郑刚中、贾廷佐、范浚、陈亮、吕祖俭、徐侨、何恪、时少章、乔行简等十二人，元柳贯、张枢、吴师道、黄溍、吴莱等六人，明宋濂、王祎、苏伯衡、胡翰、戴良、吴沉、王绅、章懋等八人。而宋濂所录独多。盖视诸人较吕祖谦等为稍亚，故所录亦稍宽。然前列吕祖谦修文鉴法、朱子取文字法，及王柏、吴师道论文之语，则大旨仍以讲学为宗。故刘孝绰、骆宾王、舒元舆之文皆所不取。然唐仲友亦不登一字，则门户之见，殊未能化矣。

##### 《来苏吴氏原泉诗集》八卷（内府藏本）

> 	明吴宗周编。宗周字子旦，号石冈，宣城人。弘治丙辰进士，官至临江府知府。是编辑其先世以来之诗，始宋迄明。据宗周自序称：“以先人之作为内集，外人所赠为外集，附以拙作。”此本自五卷至七卷皆宗周诗。宗周诗后益以按察司副使大本、贡士棻、府庠士木。又有《宗周拾遗》，而无所谓外集者。盖其后人所损益，已非复宗周之旧矣。

##### 《唐文鉴》二十一卷（安徽巡抚采进本）

> 	明贺泰编。泰字志同，吴县人。弘治己未进士，官至监察御史，巡按福建。

> 	是编杂采唐文，所见殊为隘陋。前有林瀚序称：“两汉有《文鉴》，宋亦有《文鉴》，惟唐一代阙焉。”如曰一朝必当有一文鉴，文何以必当名鉴也？如曰唐文无总集，是并姚铉书未见矣。盖明代书帕之本，其纰缪往往如此。

##### 《洞庭君山集》三卷（两淮马裕家藏本）

> 	明胥文相编。文相，巴陵人。弘治乙丑进士，官至柳州府知府。是编纂辑屈原而后历代题咏湖山及岳阳楼者，共为一编。自载所作二诗，浅陋殊甚。盖特好事者流也。

##### 《广文选》六十卷（副都御史黄登贤家藏本）

> 	旧本题明刘节编。节有《春秋列传》，已著录，是书以补《文选》之遗。前有王廷相、吕柟二序，皆称八十二卷。而此本实六十卷。卷末有晋江陈蕙跋，称“节旧本所录凡千七百九十六篇，其中讹字逸简杂出，又文义之甚悖而俚者间在焉。乃以视鹾之暇，与杨郡守王子松，教授林璧，训导曾辰、李世用，共校雠增损之，刻置淮扬书院。删去二百七十四篇，增入三十篇”云云。则此本为蕙等重编，非节之旧矣。萧统妙解文理，撷历代之菁华，以成一集。虽以杜甫文章凌跋百代，犹有熟精《文选》理之句，其推重讵出漫然。此可知当时去取别裁，具有深意。徐陵与统同时，所撰《玉台新咏》，颇采《文选》所遗，刘克庄已有皆统弃馀之诮。则操笔继作，何可易言。节不度德量力，乃有是集。蕙等又谬种流传，如涂涂附。田艺蘅《留青日札》尝摘其张协诸人诗与《文选》复收，及阮嗣宗碑诸篇误改姓名之类，不一而足。今更校之，如其凡例以《焦仲卿妻诗》为俚俗，斥而不录。又《亢仓子》本唐王士元所撰，实非古书，而题曰周亢仓楚，特称其君道、政道等四篇为高古，所见已为甚浅。其编次亦仿《文选》分类，而颠舛百出。如《文选》陆机《文赋》无类可归，故别立论文一门。此书乃以荀卿《礼》、《智》二赋及扬雄《太玄赋》当之。其为学步，宁止寿陵馀子耶！曹植《蝉赋》、傅咸《萤赋》入之鸟兽，而傅亮《金灯草赋》不入草木，谢朓《游后园赋》不入游览，陆云《南征赋》不入纪行；陶潜《桃花源诗》入咏史，《史记礼书》班固《律历志》入杂文，皆不可理解。又《胡姬年十五》一篇，本梁刘琨作，郭茂倩《乐府诗集》可考。而沿《文翰类选》之误，以为晋刘琨。庄忌本汉人，而误以为梁人；柏梁诗本联句，而注曰六首；徐乐上书本无标题，而名曰《论土崩瓦解书》；《左传》“吕相绝秦”本为口语，而名曰《绝秦书》；《史记》自序中“下大夫壶遂”云云，本文中之一段，而删除前后，名曰《答壶问》，隔数卷后又出太史公自序一篇；《文心雕龙序志篇》本其第五十篇，而改名曰《文心雕龙序》。至於诸葛亮《黄陵庙记》之类，以赝文窜入，更无论矣。

##### 《文苑春秋》四卷（山东巡抚采进本）

> 	明崔铣编。铣有《读易馀言》，已著录。是集所录，起汉高帝《入关告谕》，迄明太祖《谕中原檄》，凡一百篇。各仿《毛诗小序》之体，篇首缀以数言，而别无诠释。大旨谓非关世教人心者不录，故名曰《春秋》。亦《文章正宗》之屋下屋也。

##### 《二陆集》三卷（两江总督采进本）

> 	《长白山人集》二卷，明陆之箕撰。《南门续集》一卷，其弟之裘撰。之箕字肖孙，一字汝瞻，别号复泉，太仓人，弘治中贡生。之裘字象孙，官景宁县教谕。其合二集而刻之，则太仓知州莆田萧奇勋也。

##### 《残本成仁遗稿》五卷（安徽巡抚采进本）

> 	明舒芬编。芬有《周易笺》，已著录。是书前有正德丙辰芬自序云：“行箧中有文山《指南集》二册，《集杜句》一册，《长啸集》一册，又有《叠山诗文集》二册。因订其讹脱，并取《宋史》本传与祠记、铭状、祭文、挽词之类各附於后，总题曰《成仁遗稿》，付书林余氏刻之。”今是编五卷，一、二卷为《指南集》，三卷为《集杜诗》，四卷为《长啸集》，五卷为《天祥附录》，而《枋得诗文附录》皆无之。目录又标作《成仁遗稿》前。盖坊贾刻印时妄加分析，以此为前集，而以枋得诗文为后集耳。

> 	（案此编虽仅存文天祥之著作，然芬之原本实兼文、谢二家，特藏弆者佚其半耳。故仍列之总集类中。）

##### 《蓉溪书屋集》四卷、《续集》五卷（浙江巡抚采进本）

> 	正集，明方豪编。续集，高第编。豪有《断碑集》，已著录。第，绵州人，正德甲戌进士。初，绵州左都御史金爵居州城东三里，所居有水，迤逦而南入於涪江。水上多植芙蓉，因以名溪，颇擅林壑之胜。爵以按察使罢归时，尝构屋数楹，徜徉其间，名之曰“蓉溪书屋”。后复起掌宪，思之不置。於是礼部尚书刘春、乔宇等皆有赋咏，以纪其胜。士大夫闻而和者甚多。正德十四年，因属豪裒集成书，凡作者七十八人。至嘉靖二年，继和者益众，复属第编为续集，凡作者七十一人。爵字舜举，成化己丑进士，官至刑部尚书。其父良贵，以进士累官左参政。子皋，以进士为翰林。皞亦以进士为主事。三世通显，交游甚盛，故一时题赠至盈八九卷云。

##### 《金石古文》十四卷（两淮盐政采进本）

> 	明杨慎撰。慎有《檀弓丛训》，已著录。是编所采，皆金石之文。上起古初，下迄於汉。然真伪错杂，殊多疏漏。如《阳虚石室仓颉文》、《岣嵝禹碑》、《庐山禹刻》、《比干铜盘铭》，皆显然伪撰，人所共知。而列以冠首，岂足传信。石鼓文韩愈已云缺画，郑、薛诸家所载，无不讹缺。慎乃臆为补足，诡称得之李东阳，不知东阳《怀麓堂集》固明云未见完本也。又如沙邱《石椁铭文》见《左传》，秦刻峄山诸石《史记》具载，非至慎之时尚有金石可据。一概泛登，不挂一漏万乎？至孔彪、鲁峻等碑，但记姓名，无关文字，汉碑如此之类，恐亦不胜其载也。

##### 《古隽》八卷（浙江巡抚采进本）

> 	明杨慎编。杂采周、秦、汉诸子之文，惟末数篇为孔融、阮瑀、应玚诸人杂文，每篇各立标目，不甚分类，亦不甚叙时代。盖随手钞记之本，后人取而刻之耳。前有王象乾《杨太史别集》序，称“慎遗书自诗文以外约七十馀种。惧有湮没，檄取其家，得《馀冬序录》、《古今谣谚》、《词品》、《谢华启秀》、《韵宝》、《古隽》各种。合为一集，付之梓”云云。则此其所刻之一种，而冠以七种之序也。

##### 《风雅逸篇》十卷（浙江吴玉墀家藏本）

> 	明杨慎编。是编采录古来有韵之文，上起古初，下迄战国末。又附载有篇目而无其辞者，自葛天氏八阕讫於师延流徵涤角。冯惟讷《风雅广逸》即据此书为蓝本，而纰漏之处，亦即沿此书之讹。末一卷所载逸诗诸名，尤多牵合。既有《诗纪》，此无庸复录矣。

##### 《翰苑琼琚》八卷（内府藏本）

> 	旧本题明杨慎编。其书饾飣补缀，类乡塾兔园册子。中间割裂《尚书》，尤为庸妄。疑非慎之所为。

##### 《三苏文范》十八卷（内府藏本）

> 	旧本题明杨慎编。然所取皆近於科举之文，亦不类慎之所为。殆与《翰苑琼琚》均出依托也。

##### 《李太白诗选》五卷、《杜少陵诗选》六卷（内府藏本）

> 	不著编辑者名氏。李白诗选之首有杨慎序，辨白里贯出处甚详。末云：“吾友禺山张子愈光尝谓余曰：李、杜齐名。杜公全集外，节钞选本凡数十家，而李何独无之？乃取公集中脍炙人口者一百六十馀首，刻之明诗亭，属慎题词其端。”

> 	愈光为永昌举人张含之字，则是编含所选也。然乌程闵氏所刊朱墨版，其卷端评语引及锺惺、梅鼎祚，皆明末人。含及慎在嘉靖中，何自见之？则已非含之原本矣。杜甫诗凡二百四十馀首，前后无序跋，多载刘辰翁评及慎评，其去取殊无别裁。盖闵氏以意钞录，取配李氏并行耳。明末刊版，真伪错杂皆类此，不足异也。

##### 《婺贤文轨》四卷、《拾遗》一卷（江苏巡抚采进本）

> 	明戚雄编。雄字世英，金华人。正德辛未进士。官至监察御史。是编以《金华文统》去取未当，乃取其乡先辈潘良贵、范浚、吕祖谦、陈亮、唐仲友、夏明诚、何恪、时少章、何基、王柏、柳贯、金履祥、许谦、吴师道、胡助、黄溍、吴莱、宋濂、王祎、胡翰、戴良、冯宿、陈樵二十三人之文，薈而录之。大旨谓宗泽、梅询皆以忠义功业显，不必取其寻常酬应之作。又谓唐仲友虽与朱子为难，而善不可没。持论皆颇切当，然所载文章惟吕祖谦《佚老堂记》为本集所无，其他亦不出习见之作也。

##### 《南华合璧集》五卷（内府藏本）

> 	明黄鲁曾编。鲁曾字得之，吴县人。正德丙子举人，五岳山人省曾之弟也。

> 	是编选王宠之诗，而附以己作，合为一集。宠所著《雅宜集》，深为顾璘等所推。

> 	朱彝尊《静志居诗话》则谓宠亦中材，誉过其实。鲁曾诗更不逮宠，殆欲借宠以行，故有是刻。自序谓执是编请正於友生，適讽蒙庄之词，遂命曰《南华合璧集》。

> 	其立名尤无所取义矣。

##### 《六艺流别》二十卷（两淮马裕家藏本）

> 	明黄佐撰。佐有《乐典》，已著录。是书大旨以六艺之源皆出於经，因采摭汉、魏以下诗文，悉以六经统之。凡诗之流五，其别二十有一；书之流八，其别四十有九；礼之流二，其别十有六；乐之流二，其别十有二；易之流十二，而无所谓别。分类编叙，去取甚严。其自序言：“欲补挚虞《文章流别》而作。”然文本於经之论。千古不易，特为明理致用而言。至刘勰作《文心雕龙》，始以各体分配诸经，指为源流所自。其说已涉於臆创。佐更推而衍之，剖析名目，殊无所据，固难免於附会牵合也。

##### 《南滁会景编》十二卷（内府藏本）

> 	明赵廷瑞编。林烴又增以十景图。自宋至明，篇什略备。廷瑞，开州人。

> 	正德辛巳进士，官至兵部尚书。烴有《覆瓿草》，已著录。其作是书时，皆为南太仆寺卿。明南太仆寺署建於滁州故也。

##### 《九代乐章》二十三卷（浙江郑大节家藏本）

> 	明刘濂撰。濂有《易象解》，已著录。是书取自汉迄唐九代之诗，分门编次。

> 	大略以诗乐之义后人不能辨，故所选以音声为主，分风、雅、颂为三。每代又别里巷、儒林为两类。自谓三百篇后，不可无此选。其言极为妄诞。夫古乐府之存於今者，后人亦第能习其句读，而不可播之管弦。濂乃指为某代某音、某代某调，穿凿配合，已属强为解事，至如东方诫子、仲长述志之类，本非入乐之诗，而亦为之辨别宫商，尤不知其何据。又每代下各为总论一篇，而北齐伶人曹孙达等封王，及无愁伴侣曲诸事，乃以属之陈后主。殊为不考，特故为高论而已。

##### 《石洞遗芳》二卷（浙江吴玉墀家藏本）

> 	明郭鈇编，鈇，金华人。始末未详。石洞山在东阳邑治之南。宋淳熙中邑人郭钦止筑书院於洞旁，延师以训子弟。一时名儒如吕祖谦、魏了翁、叶適辈，皆主讲其中。其山水名胜，陆游、陈傅良等亦多题咏。鈇为钦止之裔孙，正德中，取当时诸人碑刻题咏及志铭、状序、哀輓诸作汇成此编。钦止字德諠，其学出於张九成。而朱子为作墓铭，称其子弟服师儒之训，乡闾识逊弟之方，霍然其变豪杰之窟，焕乎其辟礼义之场。不以渊源之异为嫌，则亦有深取其人者。集中诗文凡为郭氏作者皆在，不尽关乎钦止。然郭氏以儒显，则钦止其宗也。

##### 《滕王阁集》十卷（内府藏本）

> 	明董遵编。遵始末未详。是编成於正德中，辑滕王阁由唐至明之诗文。是阁自王勃、韩愈以后，为世所艳称。故题咏特多，芜杂亦甚。

##### 《弘正诗抄》十卷（江苏周厚堉家藏本）

> 	不著编辑者名氏。惟卷首曹忭序谓“二山杨君工於诗，所选弘治正德间诗抄，正如淘沙见金，非具大金刚目力者不能”云云。不知杨二山者何名，所录凡李梦阳、何景明、康海、薛蕙、徐祯卿、郑继之、王廷相、边贡、孙一元、殷云霄十人之诗。前无目录，亦不知其完否。考黄虞稷《千顷堂书目》，有《明十二家诗类抄》十二卷。又有《盛明十二家诗选》，无卷数。皆弘、正间诗。然所刻十二家之名，均与此互有出入，非一书也。

##### 《吴兴绝唱集》四卷、《续集》二卷（浙江巡抚采进本）

> 	明邱吉编。吉字大祐，湖州人。是编成於正德末，皆录其乡元、明两代之诗，亦间及流寓。其人非吴兴而诗为吴兴作者亦附著焉。所录多涉俗艳，不尽诸家之长。且以绝唱为名，而吉所自作亦复载入。亦未免嫌於自炫。又阎若璩《潜邱劄记》载，吉是编选其父诗，而直书其父之名，深以为讥。吉盖未见《中州集》中有元好问之旧例耳。

##### 《皇华集》二卷、《续集》一卷（安徽巡抚采进本）

> 	明翰林院修撰唐皋、兵科给事中史道，於正德十六年以颁世宗即位诏奉使朝鲜，与其藩臣日有唱和。国王李怿特命书局编为此集。《皇华集》卷首有《嘉靖元年议政府左议政南衮序》，载二使初至国境及归朝与议政府右议政李荇等唱和之作。《皇华续集》卷首有嘉靖元年李荇序，专载唐皋留别国王二律，及议政府领议政金诠以下和韵之作。考皋等奉使，不见於《明史》本纪及《朝鲜列传》。

> 	惟《世宗实录》载其事，於八月乙巳。此书《南衮序》谓以十二月乙酉抵王京，则距奉命日几五月也。又南衮《皇华集》序谓初入境至出疆，仅浃三旬，纪行之作，登高之赋，凡若干篇。今考集中初入境之作有唐皋《登迎薰楼诗》标云长至后十日。考《实录》是年十一月十四日长至，则是作在二十四。其出疆之作有唐皋《至頞山寄怀藩京诸君子诗》，标云腊月辛丑。考《实录》是年十二月，己卯朔，则辛丑乃是月二十三日，与序所云唱和将浃三旬，適相符合云。

##### 《皇华集》十三卷（内府藏本）

> 	明朝鲜国所刊使臣唱酬之作。所录惟天顺元年、二年、三年、四年、八年，成化十二年，弘治元年、五年，正德十六年，嘉靖十六年之诗。考明代遣使往朝鲜者，不仅此十年，似有阙佚。然世所传本并同，或使臣不尽能诗，其成集者止此耶？

##### 《辅臣赞和诗集》一卷（左都御史张若溎家藏本）

> 	案此集乃嘉靖六年除夕，世宗作五言律诗一首，以示阁臣。於是大学士杨一清、谢迁、张璁、翟銮等并和韵录进。帝汇书成帙，御制序冠其端。且命一清为之后序。世宗序题七年正月四日，一清后序则正月六日所上也。

##### 《翊学诗》一卷（左都御史张若溎家藏本）

> 	案此集乃嘉靖七年五月，经筵官进讲大学衍义，世宗因制五言古诗一章，并序以赐阁臣。大学士杨一清、贾咏、翟銮等奉表谢，并和以进。既而谢迁、张璁相继入阁，亦令和进。命集为一册，以翊学为名。《明史艺文志》作一卷，与此本同。

##### 《诗学正宗》十六卷（内府藏本）

> 	明浦南金编。南金有《修词指南》，已著录。是集选历代之诗，起唐、虞古辞，至唐人近体。自四言至七言绝句，分体有九。每体中又分正始、正音、正变、附录四门。其分系殊多未当，如《孔子去鲁》等歌，虽不免或有依托，然如以为伪，则当删汰，如以为真，则固圣人之作也。降而列之正变，於义未协。至既分古乐府一体，而安世房中歌则列之四言古诗，《长歌行》、《怨歌行》、《苦寒行》、《箜篌引》之类则列之五言古诗，体例亦殊丛脞。又三谢之作虽多偶句，究与唐律不同，而竟入之排律中。尤踵杨慎《律祖》之说而失之者矣。

##### 《明文范》六十六卷（通行本）

> 	明张时彻编。时彻有《善行录》，已著录。是集成於隆庆己巳，录明洪武至嘉靖之文凡四百四十二家。初名《文苑》，病其太繁，乃复加芟削，以成此本。

> 	自序称“铨综者积禩”，其始也，十而取六七焉。其继也，十而取四五焉。又其继也，十而取二三焉。迄今存者，裁十之一二焉。故自序又曰：“苑者无所不蓄，范者如以范范金也。”然於正、嘉之文，尚病其少所别裁焉？

##### 《四明风雅》四卷（浙江范懋柱家天一阁藏本）

> 	明宋宏之编，戴鲸增删，张时彻又增删之。宏之仕履未详。鲸字时霖，号南苍，鄞县人。嘉靖癸未进士，官至福建布政司参议。所录明代宁波之诗，自洪武迄嘉靖凡六十五人。

##### 《乐府原》十五卷（内府藏本）

> 	明徐献忠撰。献忠有《吴兴掌故集》，已著录。是书取汉、魏、六朝乐府古题，各为考证，并录原文而释其义。然所见殊浅，而又索解太凿。如《杜氏通典》谓房中乐为楚声。献忠则谓屈、宋骚辞每言著一兮字，乃楚人怨叹之本声，而以安世房中歌为非其伦。亦未免拘泥鲜通矣。

##### 《金石文》七卷（两淮盐政采进本）

> 	明徐献忠撰。是编辑录三代以来金石之文。商一卷，周一卷，秦一卷，汉四卷。然未能博徵金石，皆采掇於《博古图》、《考古图》、《集古录》、《金石录》、《锺鼎款识》、《隶释》、《隶续》诸书。音训不免异同，传写亦多舛误。

> 	间有附论，亦皆以意推求，别无考证。至第四卷内所载之袜铭，非金非石，而一概编列，尤庞杂之甚矣。

##### 《六朝声偶》七卷（浙江范懋柱家天一阁藏本）

> 	明徐献忠编。是书因杨慎五言《律祖》而广之，取南北朝人五言诗以明唐律所自出。然以齐、梁、陈、北齐、周、隋谓之六朝，未免自我作古。况永明体载在《齐书王融传》，声病宫商载在《梁书沈约传》，而李商隐、温庭筠诸集所谓齐、梁体者亦皆具有明文，此本不待考而知者。慎书已为多事，献忠何必又衍为此书。如曰以为诗法，则诗又不以齐、梁为极则也。

##### 《五十家唐诗》（无卷数，内府藏本）

> 	不著编辑者名氏。自唐太宗、元宗至储光羲凡五十家。各家之诗但分古近体，亦有载赋数首者。间存原序，似皆从旧本录入。考明徐献忠有《百家唐诗》一百卷。是编前无序目，或即献忠之本而佚其半欤？

##### 《麻姑集》十二卷（两淮马裕家藏本）

> 	明陈克昌编。克昌，仁和人。嘉靖丙戌进士。官至建昌府同知。麻姑山为建昌所属，唐颜真卿《仙坛记》后题咏滋多，克昌因汇成此集。所录多明人之作，故卷帙若是之多焉。

##### 《武夷游咏》一卷（浙江巡抚采进本）

> 	明田汝成、蔡汝楠同撰。汝成有《炎徼纪闻》，汝楠有《说经劄记》，皆已著录。嘉靖二十年四月，汝楠以刑部员外郎告归，省父於延平。適汝成为福建提学副使，校士崇安。二人因偕游九曲，各成五言古诗十首，编为一帙。

##### 《骊珠随录》五卷（浙江汪启淑家藏本）

> 	明杨仪编。仪有《螭头密语》，已著录。是书杂录诸文，自序谓皆取不盛传於世者。然如《阴符经》、《握奇经》之类，实非秘笈，《比干墓铭》之类，本属依托。《瘗鹤铭》自欧阳修《集古录》以下均未见完篇，而此所载为全文，是亦未可尽信也。

##### 《古虞文录》二卷、《文章表录》一卷（浙江范懋柱家天一阁藏本）

> 	明杨仪撰。是书采古人著作之关於常熟者，裒为一帙。凡文一卷，自梁鸿至杨舫凡三十六篇。诗一卷，自支遁至王宠凡四十二首。其文章表录一卷，凡文六篇，诗三篇，皆为常熟之先贤、列女作者。意取型俗，故曰《表录》。末一首为白茆民谣，则元后至元甲辰张士诚凿白茆港时民间之怨词，附存以为戒者也。

##### 《浯溪诗文集》二卷（两淮马裕家藏本）

> 	明黄焯编。焯自号龙津子，始末未详。是书成於嘉靖戊子，辑元结以下至明代诸人题咏碑铭。前列《浯溪小志》，纪其山水之胜。

##### 《订补浯溪集》二卷（浙江朱彝尊家曝书亭藏本）

> 	明陈斗编。斗字民仰，祁阳人。官永宁县主簿。浯溪在祁阳县南五里，为唐道州刺史元结故迹。结所撰《中兴颂》，颜真卿书者，即磨厓刻溪上。故后来题咏考证，相续日繁。是编成於嘉靖戊子，皆辑前人诗文为是溪而作者。题曰订补，而不云补何人之书。王士祯《浯溪考序》称“浯溪前后旧有两集，为李仁刚、綦光祖撰，见於《舆地碑目》，皆无传”云云。（考王象之《舆地碑目》永州条下云，《浯溪前集》李仁刚编、《后集》侍其光祖编。侍其，复姓，实非姓綦，士祯殊误，此集中有乾道乙酉谢褒《续千文》跋云：“邑大夫侍其公以其曾大父所续千文刻诸厓石。”当即其人盖侍其良器之曾孙也。）然则斗所订补者，当即黄焯书耳。所载诗文《浯溪考》中多未收，知二书皆士祯所未见矣。

##### 《三贤集》三卷（浙江范懋柱家天一阁藏本）

> 	明杨名编。名字实卿，遂宁人。嘉靖己丑进士，官翰林院编修。三贤祠在夔州莲花峰下，以周子尝判夔州，王十朋尝为夔帅，明初宋濂亦卒於夔，故知府张俭为立斯祠，并属名集其遗文为一集。然周子仅《太极图》、《通书》二篇，世所共见，毋烦甄录。至《梅溪》、《潜溪》二集文极繁富，而所采寥寥，尤难免於挂漏矣。

##### 《秉忠定议集》二卷（内府藏本）

> 	不著编辑者名氏。嘉靖十年，都御史宋沧巡抚四川，平真州剧盗周天星等。

> 	时同官於蜀者作为凯歌、露布等篇，汇成一书，以纪其事。其名《秉忠定议集》者，盖取世宗所赐玺书有“秉忠定议，条奏肤功”语也。

##### 《玉峰诗纂》六卷（两淮马裕家藏本）

> 	明周复俊编。复俊有《东吴名贤记》，已著录。玉峰者，昆山之别名。所纂诸诗，自西晋迄於明代，盖邑乘之馀也。

##### 《名家表选》八卷（江西巡抚采进本）

> 	明陈垲编。垲，馀姚人。嘉靖壬辰进士，官至广东提学副使。是编即在广东所选以训士子者。凡唐表一卷，宋表七卷。案胡松有《唐宋元名表》一书，所录颇为醇雅。此与松书体例相近，而简当则远不及之矣。

##### 《清泉精舍小志》一卷（浙江巡抚采进本）

> 	明黎民表编。民表有《瑶石山人稿》，已著录。兹编乃其家居唱和之诗，卷首自序称“友人结社於粤山之麓，讲德论义，必以诗教为首。旦夕酬酢，可讽咏者至千馀篇。年祀浸远，散佚逾甚，暇日拾箧中得古近体若干首，裒而录之”云。

##### 《平吴凯旋录》四卷（浙江巡抚采进本）

> 	明朱泽编。泽字东渔，定海人。初，嘉靖乙未，崇明海寇秦璠、黄艮、黄庠者为乱，官军屡衄，己丑，以汤和之裔孙庆为左军都督，充巡捕江淮总兵官，督帅邳、扬二卫官兵，合苏、松、常、镇四郡民兵以剿平之。吴中士大夫各赠以诗文，泽编次以成此集。

##### 《郴州文志》七卷（两淮盐政采进本）

> 	明王心编。心自号后隅子，龙江卫籍，天长人。嘉靖戊戌进士，官郴州同知。

> 	据此书原序，盖既辑《郴志》六卷，又与郴诸生袁大邦等集古今之文为郴而作者，勒成此集，以辅《郴志》。其以命制、纪载、议论、咏歌四类分编，略仿真德秀《文章正宗》之例，所载咏歌内以汉周憬《功勋碑铭》为安康邦作，亦不免沿讹也。

##### 《二温诗集》四卷（浙江孙仰曾家藏本）

> 	《太谷诗集》二卷，明温新撰。《中谷诗集》二卷，新弟秀撰。新字伯明，洛阳人。嘉靖戊戌进士，官户部主事。秀字仲实，由举人官至襄阳府同知。秀游李梦阳之门，故诗多亢厉之音。新诗刻意学杜，而仅得浮声，盖亦宗北地之学者也。

##### 《盛明百家诗》三百卷（浙江范懋柱家天一阁藏本）

> 	明俞宪编。宪字汝成，无锡人。嘉靖戊戌进士，官至湖广按察使。世传李攀龙送俞臬使赴湖广诗，有“江汉日高天子气，楼台秋敞大王风。”以为似陈友谅僣位柱联者，即其人也。是编所录诸集，每人各冠以小序，略如殷璠《河岳英灵集》例。然其学沿七子之馀波，未免好收摹仿古调、填缀肤词之作。又务以标榜声气为宗，不以鉴别篇章为事。故略於明初，而详於同时。至以其子渊、沂之诗列为二家，殆有王福畤之癖矣。

##### 《越望亭诗集》二卷（浙江巡抚采进本）

> 	明陈鹤编。鹤有《海樵山人集》，已著录。越望亭在绍兴府城卧龙山巅，前对秦望。初名望海，后更此名。或曰为越地之望，或曰可以望越，未之详也。嘉靖戊戌，纪兴守汤绍恩重创斯亭，一时多为题咏。同知孙令、推官周凤岐因令鹤辑录成编，前绘山川城郭图。诗则溯唐迄明，虽名以诗集，而赋亦缀焉。绍恩号笃斋，安岳人。嘉靖丙戌进士，其治越有惠政，事迹具《明史循吏传》。

##### 《名笔私抄》六卷（浙江范懋柱家天一阁藏本）

> 	明曾佩编。佩字元山，临川人。嘉靖辛丑进士。官至监察御史。是编乃其按闽时搜罗各郡县艺文，自宋迄明凡关於风土者，胥见采录。然编次无伦，如所载《罗江风物赋》与《乌石山赋》自为一类，乃一编於朱子书廖德明仁寿条约之前，一编於刘钺新《建道学渊源祠记》之后。李侗《初见罗从彦》书与杨时见《程明道书》亦自为一类，乃一编於《龙头岩记》之前，一编於《新建四贤堂记》之后。

> 	盖佩为是书，第从各志乘中错杂抄撮，於体例未暇详考耳。

##### 《黎川文绪》四卷（江西巡抚采进本）

> 	明王材编。材字子难，江西新城人。嘉靖辛丑进士，官至太常寺卿，掌国子监祭酒事。黎滩镇自宋绍兴中析置，故称黎川。宋以来人文颇盛，具见虞集所作《新城学记》。今惟李覯《旴江》一集尚孤行无恙，其馀多不显於世。材搜辑遗佚，分为文三卷，诗一卷。然终以李覯为主，他家特辅之而已。

##### 《二妙集》十二卷（浙江范懋柱家天一阁藏本）

> 	明万士和编。士和有《履菴集》，已著录。初，唐顺之选汉、魏至明之诗为《二妙集》，盖取陈献章论诗法与理俱妙之语以名其书。士和受业於顺之，因摘其中七言律诗、七言绝句二体，又益以顺之七言律诗一卷，其为十二卷。唐取杜甫、王维、刘长卿、韦应物、王建、张籍、吕嵓七人。宋取王安石、黄庭坚、邵子、朱子四人。元取刘因一人。明取庄泉、王守仁二人。顺之长於古文，至诗道则全然不解。持论以谈理为宗，尤不可与口舌争。士和序中亦称集成而世无好者，则是非之心人皆有之矣。

##### 《游峨集》一卷（浙江巡抚采进本）

> 	明殷绮编。绮始末未详，其刊此书时，则署雅州知州事也。嘉靖九年庚寅，四川巡按御史邱道隆偕官吏游峨嵋山，有诗唱和。嘉靖二十一年壬寅，巡按御史谢瑜亦踵昌故事。绮因合二人暨同游诸诗编为一集，大抵一时宦场酬应之词，无可采录。

##### 《唐诗选》七卷（内府藏本）

> 	旧本题明李攀龙编，唐汝询注，蒋一葵直解。攀龙有《诗学事类》，汝询有《编蓬集》，一葵有《尧山堂外纪》，皆已著录。攀龙所选历代之诗，本名《诗删》，此乃摘其所选唐诗。汝询亦自有《唐诗解》。此乃割取其注，皆坊贾所为。

> 	疑蒋一葵之直解亦托名矣，然至今盛行乡塾间，亦可异也。

##### 《尺牍清裁》六十卷、《补遗》一卷（内府藏本）

> 	明王世贞编。世贞有《弇山堂别集》，已著录。是书盖因杨慎原本而增修之。

> 	慎所录自左、史迄於六朝，共为八卷。世贞益为二十八卷，复采唐代至明之作通为六十卷。又旁搜稗史，得梁、隋以前佚作四十馀条，为补遗一卷。然真赝错杂，简择未为尽善也。慎书本作赤牍，世贞改为尺字。赵崡《石墨镌华》曰：“宋游师雄墓志，书只尺作只赤，赤与尺通。杨用修以尺牍为赤牍，本之禽经雉上有丈，鷃上有赤。”王元美又引《华山石阙云》：“高二丈二赤。”平等寺碑云：“高二丈八赤。”而疑其隐僻，故改作尺牍。据此志则宋已多用之，非僻也云云。

> 	崡好金石之文，故字体喜於从古。然书契之作，将使百官治而万民察。原取其人人共喻，必用假借之古字，使学士大夫读之而骇。义虽有据，事实难行。如欧阳书作欧羊，亦有汉碑可证，庐陵之族其肯从之改氏乎？况文之工拙，书之善否，亦不绝在字之古今。平心而论，正不必是慎而非世贞矣。

##### 《蓬莱观海亭集》十卷（浙江范懋柱家天一阁藏本）

> 	明潘滋编。滋，婺源人，始末未详。观海亭在登州蓬莱阁，为观海市之地。

> 	嘉靖庚戌，滋为登州府推官，承台檄辑古来诗赋碑记之文为一编。凡作者一百十七人。中如唐人《海上生明月赋》、《白云照春海赋》、《望海上五色云赋》、《大鹏赋》、《鲲化为鹏赋》、《北溟有鱼赋》、《巨鳌冠灵山赋》、《钓鳌赋》诸篇，俱赋物之作，与蓬莱阁无涉。乃一概阑入，殊为牵合。

##### 《三异人集》二十二卷（浙江巡抚采进本）

> 	明李贽编。贽有《九正易因》，已著录。是书凡方孝孺诗文十卷；于谦奏疏四卷，文一卷，诗三卷；杨继盛奏疏、诗文各一卷，附录一卷。贽各为之评。贽狂悖自恣，而是集所评乃皆在情理中，与所作他书不类。卷首题吴山俞允谐汝钦正，或允谐所为，托之於贽欤？三人皆自有集，皆自足千古，初不假贽之表章。

> 	况以贽之得罪名教，流毒后学，而选录三人之文，不足以为三人荣，反足以为三人辱矣。

##### 《文章正论》十五卷、《绪论》五卷（内府藏本）

> 	明刘祐编。祐，莱州人。嘉靖癸丑进士，官至大同巡抚。是书录历代古文，自《左传》讫於元季。以足垂法戒者为正论，以词胜而理未足者为绪论。自序拟诸真德秀《文章正宗》、崔铣《文苑春秋》。其持论未尝不正。然以李密《陈情表》列诸绪论，义颇未安。又以宋人五经之序升诸左、国之前，亦涉标榜之习。

> 	德秀姑无论，恐尚未能逮铣也。

##### 《文体明辨》八十四卷（两江总督采进本）

> 	明徐师曾撰。师曾有《古文周易演义》，已著录。是编凡纲领一卷，诗文六十一卷，目录六卷，附录十四卷，附录目录二卷。盖取明初吴讷之《文章辨体》而损益之。讷书内编仅分体五十四，外编仅分体五。前代文格，约略已备，师曾欲以繁富胜之，乃广正集之目为一百有一，广附录之目为二十有六。首以古歌谣词，皆汉以前作，真伪不辨。而以李贺一诗参其间，岂东京而后，只此一诗追古耶？次四言诗，以分章者为正体，以不分章者为变体。次楚辞，分古赋之祖、文赋之祖、摹拟楚辞三例。次赋，分古赋、俳赋、文赋、律赋四例，又有正体而间出於俳，变体流於文赋之渐二变例。次乐府，全窃郭茂倩书而稍益以《宋史乐志》，其不选者亦附存其目。次诗，取《文选》门类稍增之，所录止於晚唐，宋以后无一字。次诏诰诸文，皆分古体、俗体二例。次为书表诸表，则古体之外添唐体、宋体。碑则正体、变体之外又增一别体。甚至墓志以铭之字数分体。其馀亦莫不忽分忽合，忽彼忽此。或标类於题前，或标类於题下，千条万绪，无复体例可求。所谓治丝而棼者欤？

##### 《六李集》三十四卷（浙江汪汝瑮家藏本）

> 	明内乡李氏二世六人之诗也。凡李宗《木杏山集》八卷，李蓘《太史集》六卷，李荫《比部集》九卷，李云鹄《侍御集》四卷，李云《雁白羽集》二卷，李云《鸿秋羽集》五卷。中惟李蓘最知名。其诗源出何景明，故诸李之诗，太抵安雅有法度，而颇乏深警之思，则才分之不逮也。

##### 《泰山蒐玉》四卷（两淮马裕家藏本）

> 	明袁<禾仓>撰。<禾仓>字玉田，怀远人。官泰安州知州。是编采泰山碑铭诗文汇为一帙，皆嘉靖乙卯以后之作。

##### 《三台文献录》二十三卷（江苏巡抚采进本）

> 	明李时渐编。时渐字伯鸿，号磐石，寿光人。嘉靖丙辰进士，官至陕西按察司副使。是编乃其守台州时与郡人王允东、陈公纶、黄承忠等采访台州一郡往哲遗文，分类选录。自唐迄明嘉靖，凡二百九十六人。得文十六卷，赋诗七卷。卷首所列姓氏，有正编、有续编，而集中则合为一。不知前何以分，后又何以合也。

##### 《词海遗珠》四卷（浙江汪启淑家藏本）

> 	明劳堪编。堪字道亭，江西德化人。嘉靖丙辰进士，官至副都御史。此书杂采金石文字以及诗词杂文，不分体制，亦不叙时代。又多删节原文，饾飣割裂。

> 	其中纰缪，不可殚数。如王羲之《月仪帖》乃索靖之语；刘禹锡“春江一曲柳千条”诗以为本集不载，乃元稹之诗，删八句为四句；又载裴度《题岳庙石阙》诗，乃司空图作，载在本集；又《古黄姑歌》二句，乃梁武帝《东飞伯劳歌》；又《青史子》一篇，不知为贾谊《新书》所载；晋无名氏《三言诗》，不知为傅玄作；汉《鉴铭炼形神冶》一篇，不知为《太平广记》所载，唐人作。他如《左传卫灵公石椁铭》，声伯《梦涉洹水歌》，《礼记伊耆氏蜡词》，皆载於经。

> 	萧子显《齐书郡国志赞》，亦见正史。皆曰遗珠，尤疏舛矣。

##### 《名公翰藻》五十卷（浙江汪启淑家藏本）

> 	明凌迪知编。迪知有《左国腴词》，已著录。此集录有明一代书牍，意取博收，而冗杂特甚。

##### 《宋文钞》（无卷数，浙江巡抚采进本）

> 	明查志隆编。志隆有《山东盐法志》，已著录。是书仅从《宋文鉴》诸书摘录成编，未能赅备。别裁亦未能精审。

##### 《徽郡诗》八卷（安徽巡抚采进本）

> 	明陈有守、汪淮、李敏同编。有守字达甫，淮字禹乂，敏字功甫，皆休宁人。

> 	是编创始嘉靖丁巳，成於己未，共得作者一百四十六人，计诗七百五十四首。皆断自明初，而有守等三人之诗亦附於末。

##### 《昆山杂咏》二十八卷（浙江汪启淑家藏本）

> 	明俞允文编。允文有《俞仲蔚集》，已著录。宋嘉定中，龚昱尝辑《昆山杂咏》三卷，续集一卷。开禧中，知嘉定县事徐挺之曾刊之县斋。至明王纶，又集近代诗歌百篇，附益其后，已非旧本。允文复溯晋、唐以来得数百篇，增为二十八卷。仍因旧名而别分十六类。然三人所选，混而为一，非惟龚本之初集、续集不可复考。即孰为龚选，孰为王选，孰为允文所增，亦未可复辨。二家之书遂亡。

> 	体例殊为未善也。

##### 《荆溪唱和诗》一卷（浙江范懋柱家天一阁藏本）

> 	明俞允文编。是编为嘉靖辛酉顾从义、姚昭、董宜阳、冯迁、朱察卿、姚遇、姚遂、沈明臣八人同游荆溪所作，允文为合而刊之。从义字汝和，上海人。昭字知晦，宜阳字子元，迁字子乔，察卿字邦宪，遂字以良，遇字以奇，皆从义之里人。明臣有《通州志》，已著录。

##### 《衡门集》十五卷（浙江汪汝瑮家藏本）

> 	明郑履淳编，其子心材续成之。履淳有《郑端简年谱》，心材有《郑京兆集》，均已著录。是编乃履淳以其父刑部尚书晓所喜读古人诗文近於闲適旷达者，汇次成集，分体排纂。凡诗十一卷，文仅四卷，亦摘录史传为多。每篇之首皆不题作者姓名，殊无体例。始刊於隆庆己巳，尚多阙略。至万历乙酉，心材始补辑为此本。其曰《衡门集》者，言其非台阁之书，不为世俗所好也。

##### 《西湖八社诗帖》（无卷数，浙江范懋柱家天一阁藏本）

> 	明嘉靖壬戌，闽人祝时泰游於杭州，与其友结诗社西湖上，凡会吟者八：曰紫阳社、曰湖心社、曰玉岑社、曰飞来社、曰月岩社、曰南屏社、曰紫云社、曰洞霄社。时泰与光州知州仁和高应冕、承天府知府钱塘方九叙、江西副使钱塘童汉臣、诸生徽州王寅、仁和刘子伯、布衣仁和沈仕等分主之，以所作唱和诗集为此编。分春社、秋社二目，明之季年，讲学者聚徒，朋党分而门户立；吟诗者结社，声气盛而文章衰。当其中叶，兆已先见矣。

##### 《文章指南》五卷（两淮马裕家藏本）

> 	旧本题明归有光编。有光有《易经渊旨》，已著录。是书前有旧序，称原无书名，有光登第后授其同年南海知县詹仰庇，仰庇以授其友黄鸣岐，鸣岐校而刻之，为题此名。然此实钞本，非其原刻。凡分六十六则，由《左传》以下迄於明，录文百十八篇。每则每篇皆有评说，而以总论看文字法冠於卷端。间杂以骈体。

> 	如《北山移文》、《归去来兮辞》之类。盖乡塾教授之本，殊不类有光之所为。

> 	考旧本《震川集》末有其族孙泓跋语，称有光选韩柳文有刻本，为俗人搀改，非复原书。又王懋竑《白田杂著》有跋《归震川史记》一篇，称所见武陵胡氏、桐城张氏诸本迥乎不同。且称有光文集为其后人删改，至见梦於坊人翁某。况此点次本子独存其家，岂无所增损改易云云。是有光手定之书，尚且全非其旧。则此晚出选本不足为信，更不待深诘矣。

##### 《桃花源集》三卷（两淮马裕家藏本）

> 	明冯子京撰。子京字南台，钱塘人。嘉靖乙丑进士，官至湖广按察使。桃花源在湖南常德府桃源县，即陶潜所记者也。宋淳熙间，赵彦琇、张栎曾修《桃花源集》一卷，见晁公武《读书志》。隆庆中，子京取旧集补其阙逸，更为铨次，又增以元人、明人之作。

##### 《少林古今录》二卷（浙江范懋柱家天一阁藏本）

> 	明刘思温撰。思温，浑源人。嘉靖中官登封县知县。少林寺在嵩山之麓，相传为达摩面壁之所。是编上卷为诗，下卷为记。所录下迄於明，上及唐代而止。

> 	顾炎武《日知录》曰，少林寺有唐太宗为秦王时赐寺僧教。其词曰：“王世充叨窃非据，敢违天常。法师等并能深悟机变，早识妙因，擒彼凶孽，廓兹净土。闻以欣尚，不可思议。今东都危急，旦夕殄除，并宜勉终茂功，以垂令范”云云。

> 	此录佚而不载，则挂漏者多矣。

##### 《青溪诗集》七卷（两淮马裕家藏本）

> 	明徐楚编，李高续辑。楚号青溪，淳安人。官至四川布政司参政。高字抑中，云南人，官至严州府通判，青溪在浙之淳安县，即所谓新安江也。楚生於其地，因采前人题咏，编为一集，成於嘉靖丙寅。后高官於其地，又增广之。成於崇祯乙亥。

##### 《广中五先生诗选》二卷（江苏周厚堉家藏本）

> 	明陈暹编。暹爵里未详。五先生者，孙蕡、王佐、黄哲、李德、赵介也。五人之中，孙、王、黄、李皆仕宦，赵则隐居不出，所谓《临清集》者，亦不传。

> 	嘉靖丁巳，无锡谈恺刻五先生诗，仅得孙、王、黄、李四家，以汪广洋尝为广东行省参政，因合而刻之，以足五人之数。朱彝尊《诗话》云：“伯贞集虽不传，然名在五先生之列。刊诗者去伯贞而冠汪忠勤於卷首，可为失笑。”即指谈刻也。

> 	此本乃嘉靖乙丑陈暹重订，谓得旧本《赵临清集》，命工刻之，以补五先生之阙。

> 	而以汪右丞诗别自为集，於是五先生之诗始复其旧。五人集前各有小传，爵里行事略具。惟《孙蕡传》云：“洪武二十二年，以事谪戍辽东。时梅思祖节镇三韩，迎置家塾。是年竟以党祸见杀。”考《明史文苑传》，蕡坐累戍辽东。已大治蓝玉党，蕡尝为玉题画，遂论死。而梅思祖本传，十五年与平章潘元明同守云南，是年卒，安得有二十二年镇辽东之事？暹盖据黄佐《广州人物传》所载，未及详考耳。

##### 《清江二家诗》四卷（浙江范懋柱家天一阁藏本）

> 	明熊逵编。逵，清江人。是编选录孙伟、敖英二人之诗。伟字朝望，号鹭沙，弘治壬辰进士，官至鹤庆府知府。其诗曰《鹭沙集》。英有《慎言集训》，已著录。其诗曰《心远稿》。二人皆与逵同乡里，逵因删录其集，各为二卷，并为之评点。然去取不甚允惬，且往往滥载寿诗。殆以桑梓之故，因诗以存其人。又书成於嘉靖丁巳。是时严嵩已败矣，而伟集开卷即录《送嵩北上诗》六首，亦可以不必也。

##### 《彤管新编》八卷（两淮马裕家藏本）

> 	明张之象编。之象有《太史史例》，已著录。是编以世所传《彤管集》篇帙未备，更为辑补。自周迄元凡诗歌、铭颂、辞赋、赞诔六百五十四首，璇玑图一篇，序诫、书记、奏疏、表三十三首。采掇颇富，而讹舛亦复不少。

##### 《唐雅》二十六卷（内府藏本）

> 	明张之象编。是集取唐君臣唱酬之作二千馀篇，分部五十有三，以类编次，自武德讫於开元。以天宝而后，风格渐卑，故不与焉。其论似高而无当。盖是时七子之派方炽，故遵其诗必盛唐之说也。且赋虽古诗之流，而自汉以来，体裁久别，杂入《喜雨诸赋》，亦为例不纯。

##### 《唐诗类苑》二百卷（内府藏本）

> 	明张之象编。初，宋赵孟坚有《分类唐诗》，佚阙不完，世无刊本。之象因复有此作，凡分三十六部，以类隶诗。意取博收，不复简择，故不免失之冗滥。

> 	盖类书流也。然《文选》及《文苑英华》本有分类之例，故与所作《古诗类苑》仍并入总集。是集未刊之先，其稿为浙江卓明卿所得，割取初、盛唐诗刊之，遂掩为己有。华亭王彻重为辨正釐定，乃复之象之旧。故世有二本，然今皆知为之象书也。

##### 《古诗类苑》一百二十卷（浙江汪启淑家藏本）

> 	明张之象编。是编前有黄体仁序，称之象此书与《唐诗类苑》均家贫不能刊，以授其同里俞显卿。显卿亦未刊而卒。万历庚子，吴门曹氏始为刊其唐诗。至壬寅，显卿之弟显谟乃与之象婿王颎、陈甲校刊之。是其刻在唐诗后。其凡例有云：“是编首自上古，下迄陈、隋，一枝片玉，搜括无遗，有唐一代之作，别有《类苑》，兹不重录。”是其编纂亦在唐诗后也。其书以冯惟讷《诗纪》为稿本，较唐诗易於为力。汉以后箴铭颂赞冯本不录，之象增之。然文章各有体裁，著述各有断限。冯本所收《封禅文》之类，冯舒作《诗纪》匡谬已深驳之。正宜尽从刊削，而复捃摭续貂，殊不免伤於嗜博。又割裂分隶，门目冗琐。如全书既以古诗为名，而第七十七卷人部又立古诗一门，是何体例乎？其凡例至称道家歌诗出《列仙传》、《真诰》等书云云，真诰歌诗诚不一而足，《列仙传》七十二人未有一人载诗也。足见其随意剽掇，不尽考古书矣。

##### 《吴越钱氏传芳集》二卷（两淮盐政采进本）

> 	明钱筠、钱籂同编。筠字飞卿，籂字章卿，绍兴人。是集录钱氏一家之诗，自吴越武肃王镠至明诸生淮，凡六十二人，一百三十一首。初，吴越文穆王元瓘有《锦楼集》，忠懿王俶有《政本集》，俶子惟演因采镠及元瓘、宏佐、倧、俶五王之诗合为一编，名曰《传芳集》。后族子仙芝复益以群从所作，纂为五卷，目曰后集，宋绶为之序。明嘉靖中，筠等又为搜辑增益，鋟之於木，仍以宋绶序冠於前。然序称惟演所得五王格律长言共四十五首，而此编所载仅九首，又卷数亦与后集不合。盖散佚之馀，重为裒辑，虽尚沿其名，已非原本之旧矣。

##### 《百花鼓吹》五卷、《梅花鼓吹》二卷（两淮盐政采进本）

> 	明王化醇撰。化醇字和甫，别号应峰，无锡人。嘉靖中国子监生。《百花鼓吹》皆杂采唐人咏花之诗，凡三十八种。《梅花鼓吹》则惟采宋、元及明人之诗，以唐人咏梅之作已载入《百花鼓吹》故也。其书采摭颇博，而传写不免讹误。如陆凯《寄梅》一诗，讹凯为开，又溷入唐人诗中，列柳宗元后。殊未详校也。

##### 《经世宏辞》十五卷（浙江巡抚采进本）

> 	明沈一贯编。一贯有《易学》，已著录。一贯曾以吏部侍郎加太子宾客假归，复特起教习庶吉士，因检列朝馆课诸作自诏疏以迄诗赋，分类选录，名曰“增定馆课”。就正於大学士王锡爵，遂以经世宏辞题其端，且为序而刊行之。其中搜采极富，而所收多课试之作，不足以尽一代之文献。王守仁、李梦阳、杨继盛等皆未官翰林，而并录其章疏数十篇，亦为自乱其例也。

##### 《吴越游稿》一卷（浙江巡抚采进本）

> 	明沈明臣、沈一贯、余寅唱和之诗也。明臣有《通州志》，寅有同姓名录，皆已著录。是编乃嘉靖丙寅三人结伴於钱塘，北游至扬州，积途中题咏得诗五十首，因合刻之。考一贯登隆庆戊辰进士，寅登万历庚辰进士，时皆未第，故与明臣同游也。后有扬州卞蓑跋，一贯亦有卞长卿《园燕集》诗一首。长卿殆即蓑字欤？

##### 《灵洞山房集》二卷（浙江汪启淑家藏本）

> 	明赵志皋编。志皋有《内阁奏疏稿》，已著录。灵洞山在兰溪东南十五里，为金华山分支。有栖真寺，久废。万历初，志皋自岭南谪所归，买得其地，建秘书楼、三山斋、六虚堂诸胜，又标为十二景。一时宾客竞相题咏。既志皋起为南京吏部侍郎，乃裒而刻之。

##### 《滑耀编》（无卷数，浙江巡抚采进本）

> 	明贾三近编。三近字德修，峄县人。隆庆戊辰进士，官至兵部侍郎。事迹具《明史》本传。是书皆采录寓言，如送穷、乞巧、责龟、册虎之类，悉为收载。

> 	其曰滑耀者，取庄子“滑疑之耀，圣人所图”语也。前有宁鸠子序，宁鸠子即三近之寓名。各篇之后，间附评语。其《送穷文》篇末谓“穷鬼本出有穷氏，尝从孔子游陈、蔡间，既而归鲁，舍於颜回、原宪家”云云。以圣贤供笔墨之游戏，亦佻薄甚矣。

##### 《唐诗纪》一百七十卷（内府藏本）

> 	明吴琯编。琯，漳浦人。隆庆辛未进士。尝校刊冯惟讷《古诗纪》，因准其例辑此书。甫成初唐、盛唐诗，即先刊行。故止一百七十卷，非完书也。其始事者为黄清甫，同时纂辑者为陆弼、谢陛、俞体初、俞策诸人，具见於序例。而卷首题滁阳方一元汇编，未喻其故。大抵杂出众手，非一家之书矣。

##### 《岳阳纪胜汇编》四卷（浙江汪启淑家藏本）

> 	明梅淳撰。淳，当涂人。隆庆辛未进士。初，元释天镜尝辑录岳阳楼石刻诸诗，其本久佚。嘉靖中，有取岳阳题咏与洞庭分为二集者，芜杂无次。淳因合洞庭君山、岳阳诸作，都为一编，共十五部。又杂著一部，即外纪之类。亦冗碎不足采录也。

##### 《诗女史》十四卷、《拾遗》二卷（内府藏本）

> 	明田艺蘅编。艺蘅有《大明同文集》，已著录。是书采录闺阁之诗，上起古初，下迄明代。拾遗二卷，则皆宋以前人也。采摭颇富，而考证太疏。如《皇娥歌》出《拾遗记》，本王嘉伪托，乃不能辨别，复妄增嫘祖字。苏伯玉妻本晋人，故《玉台新咏》列傅元之后。乃承《诗纪》之误，以为汉诗。王宋诗本魏文帝拟作，详载《艺文类聚》。而承《玉台新咏》误本，竟署宋名。《吴兴妖神赠谢览》诗，见《太平御览》。亦承《诗纪》之误，作《吴兴伎童》。甚至拾遗之首冠以南齐苏小小词，其词乃《减字木兰花》，尤为可异。艺蘅未必至此，毋乃书肆所托名耶？

##### 《梅坞贻琼》四卷（两江总督采进本）

> 	明周履靖编，姚士粦删定。履靖所辑《夷门广牍》，士粦所辑《陆氏易解》，均已著录。履靖在隆、万间号为隐士，而声气颇广，凡有著作，必请胜流为之题咏序跋。积久渐多，因集为此帙，并往来书牍附之。凡十一体、一百六十馀篇。

> 	盖明季山人例以标榜相尚也。

##### 《国雅》二十卷、《续国雅》四十卷（浙江巡抚采进本）

> 	明顾起纶编。起纶有《句漏集》，已著录。是编选明诸家之诗，上起洪武，下迄隆庆。首列品目一卷。仿锺嵘《诗品》、殷璠《河岳英灵集》、高仲武《中兴间气集》例。但《诗品》不载诗，此则载诗。《英灵》、《间气》二集分列诸家姓名下，此则总冠卷首耳。所录诗篇，采摭颇富。然起纶当嘉、隆之际，太仓、历下声价方高，故惟奉《艺苑卮言》为圭臬。持论似乎精诣，而录诗多杂庸音。

> 	又声气交通，转相标榜。其入品者洪武至正德仅七十九人，嘉、隆两朝乃至五十二人，而附见名姓者尚不在其数。大抵与起纶攀援唱和，有瓜葛者居多。卷末附书牍二十篇，皆答徵诗谢入选者，其大略可睹矣。

##### 《市隐园诗文》（无卷数，浙江巡抚采进本）

> 	明姚淛及其子之裔所编。淛，江宁人。李维桢作其《海月楼集》序，称为金陵典客，盖以质库为业者也。有别墅在秦淮之东，曰“市隐园”。颇有林麓之胜，标为十有八景，招邀一时知名之士为之记序题咏。随得随刊，故不分卷帙。

> 	但以初纪、二纪别之。案刘元卿《应谐录》，载上元姚三老赀甲闾右，尝买别墅，其中有池亭假山，皆太湖怪石。有狂客王大痴，询知姚谋之久，其主以无可奈何而贱售。因讽以当效刻石平泉，垂戒子孙，异时无可奈何，不宜贱售。其里贯与淛相同，未知即谓此园否。果即此园，则此集亦不足尚也。

### 一百九十三 集部四十六

#### 总集类存目三△《今文选》十二卷（两江总督采进本）

> 	明孙鑛撰。鑛有《孙月峰评经》，已著录。是编裒录明人之文，所选自罗玘至李维桢，凡三十一人。并撮其姓氏、爵里於卷前。其前七卷称《今文选》，后五卷称《续选》。观其自序，盖以李梦阳为宗，故明初诸人皆不之及焉。

##### 《三忠集》十四卷（安徽巡抚采进本）

> 	明郭惟贤撰。惟贤，晋江人。万历甲戌进士，官至左副都御史，以忧归。起户部右侍郎，未上而卒。事迹具《明史》本传。是集乃惟贤官湖广巡抚时所编。

> 	前有万历甲午自序，谓屈原，秭归人；孔明，南阳人；岳忠武虽起家汤阴而封鄂王，苗裔迄今在武、黄间。均以楚称，故合为一编。於《离骚》取朱子注，编为七卷；於《武侯集》兼取将苑、心书及杂文，编为三卷；於《忠武集》则取《金陀粹编》中家集十卷，汰其大半，编为四卷，其大篇关一时兴亡得丧者，多不见采。於三贤事状文章俱无可证核。惟贤一代名臣，此编则未为精善。盖一时书帕本也。

##### 《文府滑稽》十二卷（两江总督采进本）

> 	明邹迪光编。迪光有《郁仪楼集》，已著录。是书选周、秦迄於唐、宋寓言俳谐之文，故以滑稽为名。而正言庄论，时亦采入，为例已自不纯。或录全篇，或摘数语，亦漫无体例。又虽分文部、说部二目，而配隶实无定轨。如庄子《齐物论》，以“齧缺问於王倪”一段入文部，“罔两问景”一段入说部，“瞿鹊子”一段复入文部；“人间世匠石之齐”一段入文部，“南伯子葵”一段入说部。

> 	“大宗师子祀子舆”一段入文部，“意而子见许由”一段入说部。其馀忽谓之文，忽谓之说，似此类者，不可枚举。其编次无绪可知矣。

##### 《钓台集》六卷（两江总督采进本）

> 	明陈文焕编。文焕字静菴，临川人。官严州府知府。是集成於万历丙子，因《钓台集》旧本，续以后来诗文，别无发凡起例之处。

##### 《诗宿》二十八卷（内府藏本）

> 	明刘一相编。一相字维衡，长山人。万历丁丑进士，官至陕西布政使。是编采周、秦、汉、魏、六朝、三唐之诗，区别差次，为部二十八，子目一百五十有四。陈隋以上诗体不甚异者都称古诗，惟以时代为序。唐则类以题分，人以诗分，诗以体分，亦张之象《唐诗类苑》之流亚也。

##### 《翰墨选注》十二卷（浙江巡抚采进本）

> 	旧本题明屠隆撰。隆有《篇海类编》，已著录。是书皆历代尺牍，谬妄不可殚述。如前载汉晁错与友人索诗编《尺牍》一篇曰：“日外入芳圃，知骑气南游。

> 	抱恨而返，所谓南山千万峰尽是相思情也。吟编久客左右，偶欲检点，敢请颁下，霜月更白，尚容凟寒往见，话前人工拙”云云，则其他可知矣。隆虽纵诞之士，不以学问名，然其陋不应至是。必书肆伪托也。

##### 《钜文》十二卷（安徽巡抚采进本）

> 	旧本题明屠隆撰。是集杂选经传及古文词，分宏放、悲壮、奇古、闲适、庄严、绮丽六门，仅八十篇。以《考工记》、《檀弓》诸圣贤经典之文与稗官小说如《柳毅传》、《飞燕外传》等杂然并选，殊为谬诞。疑亦坊贾讬名也。

##### 《四六丛珠汇选》十卷（副都御史黄登贤家藏本）

> 	明王明嶅编。明嶅字懋良，晋江人。万历己卯举人，官至宁波府通判。宋叶適所编《四六丛珠》凡四十卷，见於《千顷堂书目》，明时抄本尚存。

> 	明嶅病其繁冗，因别为选录刊行。所分大目十一，子目数百，皆仍叶氏之旧。

> 	然適原书所采，多录全文，今散见《永乐大典》中者，尚可考见其体例。明嶅乃随意刊削，仅存摘句。又不列标题，不署撰人名氏，一仿坊刻表联活套之式。

> 	割裂破碎，遂致尽失其本来，亦可谓不善变矣。

##### 《诗所》五十六卷（通行本）

> 	明臧懋循编。懋循有《负苞堂集》已著录。初，临朐冯惟讷辑上古至三代诸诗为《风雅广逸》，后又益以汉、魏迄於陈、隋诸诗，总名曰《古诗纪》。懋循是编，实据惟讷之书为稿本。惟讷书以诗隶人，以人隶代，源流本末，开卷灿然。

> 	懋循无所见长，遂取其书而割裂之，分二十有三门：曰《郊祀歌辞》、曰《庙祀歌辞》、曰《燕射歌辞》、曰《鼓吹曲辞》、曰《横吹曲辞》、曰《相和歌辞》、曰《清商曲辞》、曰《舞曲歌辞》、曰《琴曲歌辞》、曰《古歌辞》、曰《杂曲歌辞》、曰《杂歌谣辞》、曰《古语古谚》、曰《古杂诗》、曰《四言古诗》、曰《五言古诗》、曰《六言古诗》、曰《七言古诗》、曰《杂言古诗》、曰《骚体古诗》、曰《阙文》、曰《璇玑图诗》、曰《杂歌诗》、曰《补遗》。颠倒瞀乱，茫无体例。且古诗之名本对近体而起，故沈、宋变律以后，编唐、宋诗者二体迥分。若陈、隋以前，无非古体，乃亦称曰几言古诗，於格调已为梼昧。中如《傅元有女篇》本乐府，而入之古诗；傅毅《冉冉孤生竹》一首本古诗，而入之歌曲者。不可仆数。又《诗纪》蒐采虽博，亦颇伤泛滥。故后来常熟冯舒有《匡谬》一书，颇中其病。懋循不能有所考订，而掇拾饾飣，以博相夸。又不分真伪，稗贩杂书以增之。甚至庾信诸赋以句杂七言亦复收入，尤为冗杂矣。

##### 《唐诗所》四十七卷（通行本）

> 	明臧懋循编。凡十有四门：曰《古乐府》、曰《乐府系》、曰《三言四言古诗》、曰《五言古诗》、曰《七言古诗》、曰《杂体古诗》、曰《风体骚体古诗》、曰《五言律诗》、曰《七言律诗》、曰《五言排律》、曰《七言排律》、曰《五言绝句》、曰《七言绝句》、曰《阙文》。每门之内又各以题目类从，饾飣割裂，亦张之象《唐诗类苑》之流也。每卷之首皆注前集二字，则当有后集，今未之见。

> 	然大概可睹矣。

##### 《词致录》十六卷（两江总督采进本）

> 	明李天麟编。天麟，大兴人。万历庚辰进士，官至监察御史、巡按浙江。是集皆载词命之文，分制词、进奏、启劄、祈告、杂著五门，中又各分子目。所采上自汉、晋，下迄於宋，颇胜明末之猥滥。然意主於剽剟词藻，仍饾飣之学耳。

##### 《广广文选》二十三卷（副都御史黄登贤家藏本）

> 	明周应治编。应治有《霞外麈谈》，已著录。嘉靖中，刘节尝编《广文选》，此又拾节之遗，故曰《广广文选》。犹之《反离骚》后有《反反离骚》，《非国语》后有《非非国语》也。其舛漏踳驳，与节书亦鲁卫之政。甚至《松柏歌》题曰齐王建，是“并共建住者客耶”一句亦未观也。《越绝书序》题周吴平，如据《论衡》及书末题词则平为后汉人，亦不得谓之周。如以为周人书，则当曰子贡、子胥，不得谓之吴平也。则其他可不问矣。

##### 《江皋小筑集》三卷（两淮马裕家藏本）

> 	明李元弼撰。元弼字靖吾，广东人。万历中卜筑江皋，题为十景。集友朋唱和成编，而以所作诗稿附录焉。

##### 《顺则集》八卷（编修励守谦家藏本）

> 	明程文潞编。文潞字希古，歙县人。是编成於万历壬午。辑程氏先世遗诗，自后唐程炳迄明程百教凡百有四人。但分时代，而皆不详其仕履，盖以别有谱牒在也。其称顺则者，以世业耕凿，取顺帝之则意尔。

##### 《埙篪音》二卷（两江总督采进本）

> 	明虞淳熙、虞淳贞同撰。淳熙有《孝经集灵》，已著录。淳贞字僧孺，淳熙弟也。是集凡赋《溪上落花》诗一百五十首，又次韵沈嘉则杂咏一百二十首。又仿杜甫《同谷》七歌，淳熙作者命曰埙音，淳贞作者命曰篪音，原序称其《溪上落花》诗，伯仲皆一夜而就。大意欲夸多斗捷耳。不知一题衍至百馀首，即曹、刘、沈、谢亦不必工也。

##### 《韩文杜律》二卷（内府藏本）

> 	明郭正域编。正域有《批点考工记》，已著录。是编选录韩愈文一卷，杜甫七言律诗一卷，各为之评点，大抵明末猖狂之论。如谓佛骨表不知佛理之类，多不足与辨。所评杜诗，欲矫七子摹拟之弊，遂动以肥浊为诟病。是公安之骖乘，而竟陵之先鞭也。

##### 《频阳四先生集》四卷（陕西巡抚采进本）

> 	明刘兑编。兑始末未详。其编此书，则官富平县知县时也。所录为张紞、李宗枢、杨爵、孙丕扬四人诗文。紞有《云南机务抄》，黄爵有《周易辨录》，丕扬有《论学篇》，均已著录。宗枢字子西，号石叠。嘉靖癸未进士，官至右佥都御史，巡抚河南。四人皆富平人。富平古频阳地，故称频阳四先生。是集之编在万历甲申，於时丕扬方以右副都御史家居，兑以丕扬所作为四家之一，殊乖古人盖棺论定之义。明季标榜之习，大率如斯矣。

##### 《明文徵》七十三卷（浙江巡抚采进本）

> 	明何乔远编。乔远有《闽书》，已著录。是集以明代诗文分体编次，各体之中又复分类，自洪武迄崇祯初年。自序云：“国家之施设建立，士大夫之经营论著，悉具其中。下及於方外、闺秀，无不兼收并录。”然其稍伤冗滥，亦由於此。

> 	其附时艺数篇，则《宋文鉴》例也。

##### 《评注八代文宗》八卷（内府藏本）

> 	旧本题明袁黄编。黄有《皇都水利》，已著录。是编取《文选》中之近於举业者，掇拾成书。有全删者，有节取数段者。舛谬百出，不能缕举。在坊刻中亦至陋之本。黄虽不以文章名，亦未必纰缪至是也。

##### 《钓台集》二卷（两淮马裕家藏本）

> 	明杨束编。束，建安人。官桐庐县知县。严光钓台诗文，弘治中严州府推官龚宏始辑录而未成，同知邝才乃续成十卷刊之。后新安程敏政为增补记文铭赞等六十馀篇。至万历四年，知府陈文焕又属教谕刘伯潮重编。万历十四年，束复删补以成此本。始末凡经五人，故体例颇不画一。所载碑记等既不尽存其年月，所载诸诗亦不尽著其原题。且其目则列卷一至卷四，而其书止有上下二卷。是篇第尚不能厘正，无论其他矣。

##### 《嵩少集》四卷（两淮马裕家藏本）

> 	明郑太原编。太原，潞安人。官登封县知县。初，嘉靖中浑源刘思温尝辑少林寺题咏碑刻为《少林古今录》。万历戊子太原因其旧本增入嵩岳、嵩麓诸寺诗文，故名之曰《嵩少集》。

##### 《古文辑选》六卷（内府藏本）

> 	明冯从吾编。从吾有《元儒考略》，已著录。是编所录古文，自春秋、秦、汉以迄宋、元，仅百馀篇，自谓皆至精者。然其大旨以近讲学者为主，不足尽文章之变也。

##### 《中原文献》二十四卷（两江总督采进本）

> 	旧本题明焦竑编。竑有《易筌》，已著录。是书分经集六卷，史集六卷，子集七卷，文集四卷，末附通考一卷。其自序云：“一切典故无当於制科者，概置弗录。”识见已陋。至首列《六经》，妄为删改。以为全书难穷，只揭大要，其谬更甚！竑虽耽於禅学，敢为异论。然在明人中尚属赅博，何至颠舛如是。殆书贾所伪托也。

##### 《三忠文选》三卷（江西巡抚采进本）

> 	明吴达可编。达可有《奏疏遗稿》，已著录。是编录嘉靖朝三谏臣之文，一周怡，一杨爵，一刘魁。怡《讷溪奏议》，爵《杨忠介集》，魁《省愆稿》，皆有本别行。达可为怡之门人，因并爵、魁所著汇而刻之。皆摘录梗概，故所存甚略。盖意在存其人，不在备其文也。

##### 《世玉集选》二卷（江西巡抚采进本）

> 	明孙楩编。楩字汝良，丰城人。孙氏在丰城为望族，世有闻人。是编次其先世诗文，自明初国子监博士贞，讫嘉靖中泰州知州樾，凡二十四人。上卷为诗词赋，下卷为杂文。书成於万历辛卯。

##### 《小孤山诗集》一卷（浙江巡抚采进本）

> 	明陈恪编。恪字克谨，鄞县人。万历壬辰进士。官宿松县知县。是编乃恪于弘治七年，因修小孤山庙落成偕寮友登半山亭，见古今题咏，惧其残剥不传，录而梓之。前绘山图。其所载诗，起南宋迄於明。盖就所见而录之，故寥寥特甚，不足以备考证也。

##### 《明文隽》八卷（江苏巡抚采进本）

> 	旧本题曰袁宏道精选，邱兆麟参补，陈继儒标旨，张鼐校阅，吴从光解释，陈万言汇评。盖坊间刻本，托宏道等以行。前有周宗建序，谓有志公车业者，其沈酣之无后，亦必非宗建语也。

##### 《明百家诗选》三十四卷（通行本）

> 	明朱之蕃编。之蕃有《奉使稿》，已著录。是编前有万历丙辰自序，称“锡山俞公宪殚生平之精力，搜罗四百馀家，编帙浩繁，难於广布。阅之几半载，始克卒业。因汰其七八，存仅二三。友人周时泰谬相许与，用广梓传。因人成事，良足自媿”云云。其标题称百家，而首卷所载名氏实三百一十八人，盖用王安石《唐百家诗》之例。惟以诗分体，而不以诗系人，与分家之说名实相迕。首列赋二卷，末附诗馀二卷，与编录之体亦乖。其去取尤漫无持择，非善本也。

##### 《凤山郑氏诗选》二卷（福建巡抚采进本）

> 	明曹学佺编。学佺有《易经通论》，已著录。是集乃所选郑孔道、郑大亨之诗也。孔道号一所，闽县人。官至云南兵备副使。所著有《一斋集》。大亨字慕塘，孔道从子。所著有《书种堂集》。学佺撰《八代诗选》，皆采录之。其元孙光裔，因即《八代诗选》所录，别刊此本。然卷首有崇祯己卯徐<火勃>序，称：“孔道之孙惟嘉，命序简端。则刊版者光裔，编次者实惟嘉也。”闽县有凤凰山，郑氏聚族於是。题曰凤山，盖从所居也。

##### 《湛园杂咏》一卷（两淮马裕家藏本）

> 	明米万锺撰。万锺字友石，一字仲诏，宛平人。万历乙未进士，官至太仆寺少卿。《明史文苑传》附见《董其昌传》中。尝构漫园、勺园，又构湛园、标园中佳胜为十八题。因裒集一时赋咏，类为此编。

##### 《百家论钞》十二卷（浙江巡抚采进本）

> 	明王思任编。思任字季重，山阴人。万历乙未进士，官至江西九江道按察使佥事。是书所取皆有明一代议论之文。前有思任自序，曰：“宋不如唐，唐不如汉，汉不如三代，此文谈旧唾也。吾以为文章至明而始妙。”是何言欤！

##### 《谪仙楼集》三卷（浙江巡抚采进本）

> 	明骆骎曾编。骎曾字象先，武康人。万历戊戌进士，官至监察御史。太平府西北二十五里采石江有牛渚矶。矶之东，谪仙楼在焉。以李白得名。又有白墓在府城东南二十里青山，而采石庚贤坊亦有后人所作衣冠墓。其地江山秀丽，称为胜迹。正德壬申，御史邝文博始集楼中题咏授梓。万历丙辰，骎曾巡按应天，复加续辑。凡文一卷，诗二卷，而以荣昌冷宗元所绘图冠之卷首。

##### 《唐音戊签》二百一卷、《闰馀》六十四卷（江苏巡抚采进本）

> 	明胡震亨编。震亨有《海盐县图经》，已著录。其所撰《唐音统签》凡一千二十七卷，以十干为纪。卷帙浩繁，均未鋟版。国朝康熙乙丑，其孙成之、曾孙颀，始以戊签刊行，即此本也。盖当明末国初时，太仓、历下之摹古，与公安、竟陵之趋新，久而俱弊，遂相率而为宋诗。宋诗又弊，而冯舒、冯班之流乃尊昆体以攻江西，而晚唐之体遂盛。《戊签》二百一卷，所录皆晚唐之诗。《闰馀》六十四卷，所录皆南唐、吴越、闽国之诗。风会所趋，故及时先出尔。方其剞劂之始，尚欲相继刊布全书。故此集始於五百五十三卷，迄於八百一十七卷。编帙之数。尚仍《统签》之旧。迨御定《全唐诗》出，而诸签遂废。惟癸签仅有续刊，馀则缮录之本亦日传日减矣。

##### 《清源文献》十二卷（礼部尚书曹秀先家藏本）

> 	明何炯编。炯，晋江人。官靖江县教谕。是集成於万历丁酉，皆录其郡人之诗文。前列爵里一卷。首曰寓贤，凡侨寓於泉者，自唐秦系至元王翰十二人。次曰溯贤，乃其身未家於是而子孙载族以徙者，为宋李昭玘、傅尧俞二人。次曰孕贤，则诞生其地及其父祖为泉人者，为宋王曾、韩琦、明邱濬三人。次曰郡贤，荐绅则自唐欧阳詹至明周训二百五人，藩王则宋陈洪进一人，武弁则明俞大猷、邓城二人，爵里疑误者宋段全等五人，布衣唐王毂等二十六人，闺秀三人，释子三人，女冠一人，羽士二人。凡诗赋杂文，悉加甄录，蒐采颇广。然如王曾、邱濬皆终身未至其地，而亦援以为重，未免失於限断也。

##### 《岭南文献》三十二卷（江苏周厚堉家藏本）

> 	明张邦翼编。邦翼，蕲州人。万历戊戌进士，官至广东提学副使。是集采粤中前哲之文，分类编次，先文后诗。起唐张九龄，迄於明之万历，凡二百六十馀人。於岭南诸集，搜辑颇广。然明人著作，百分之中几居其九焉。盖时弥近而所收弥滥，亦明季标榜之习气也。

##### 《文<王篆>清娱》四十八卷（内府藏本）

> 	明华国才编。国才号鹤叟，长洲人。万历庚子举人。是书於诸选本类书中采摘其短章小品，故曰《清娱》。上起宋玉、荀卿，下迄於元。不分体裁，惟以时代为后先，间附小传及评语。观其见解，盖陈继儒一流也。

##### 《续文选》三十二卷（浙江汪启淑家藏本）

> 	明汤绍祖编。绍祖字公孟，海盐人。东瓯王汤和裔也。是编成於万历壬寅，采自唐及明诗文以续《昭明》之书。然所录止唐人、明人，无五代、宋、金、辽、元。又明人惟取正、嘉后七子一派，而洪、永以来刘基、高启诸人仅录一二。盖恪守太仓、历下之门户，而又加甚焉。所分门目，一从《文选》。惟赋阙京都、郊祀、耕耤三类，而易江海为山海。物色一门谓《昭明》惟取天文，殊似未该，今用广之是也。然王世贞《竹林七贤图赋》谓之物色，则亦孰非物色乎？卢柟寿、成皋王赋入志，徐祯卿《反反离骚》入论文，是何体例也？

##### 《梁园风雅》二十七卷（浙江鲍士恭家藏本）

> 	明赵彦复编。彦复字微生，杞县人。万历甲辰进士，官至湖广按察司副使。

> 	是编选中州之诗凡九家。李梦阳五卷，何景明五卷，王廷相一卷，孟洋一卷，薛蕙二卷，高叔嗣二卷，刘绘一卷，张九一三卷，谢榛五卷，而彦复诗一卷附焉。

> 	李、薛皆秦产，以梦阳祖籍扶沟，蕙祖籍偃师，遂并阑入。谢榛本临清人，以游迹偶至，遂强为流寓。以是为例，今古诗人其可以攀附者强半矣，又何止是三人乎。梁王兔园仅汉时一别馆，取以概名中州之诗，尤无谓也。

##### 《尺牍隽言》十二卷（江西巡抚采进本）

> 	明陈臣忠编。臣忠字景周，莆田人。万历甲辰进士，官至南京刑部郎中。是书摘录古人书牍，自周、秦讫於宋、元。各为点论，以朱墨版印之。去取既乏鉴裁，评论亦无可采。

##### 《古论元箸》八卷（浙江巡抚采进本）

> 	明傅振商编。振商有《杜诗分类》，已著录。是编乃万历壬子振商巡按直隶时所刊。杂采战国至唐、宋之文，多窜易篇名，强题曰论。如庄子之《齐物论》本以物论二字相属，乃摘取加以论名，尚可曰沿刘勰之误。至淮南子《汜论训》亦割去训字，题曰《汜论》。韩愈《原道》、《原毁》则加一论字曰《原道论》、《原毁论》。《张中丞传后叙》亦改曰《张中丞传后论》。其乖谬率皆类此，则其书可不必问矣。

##### 《缉玉录》五卷（两淮马裕家藏本）

> 	明傅振商撰。是编乃其为御史时巡按关陇，即其所历山川名胜，各裒辑其题咏，共为一编。皆明人之作也。

##### 《蜀藻幽胜集》四卷（安徽巡抚采进本）

> 	明傅振商编。蜀虽僻处一隅，而自汉、晋以来，文章为盛。宋庆元中有程遇孙等《成都文类》，明嘉靖中又有周复俊《全蜀艺文志》。蒐罗赅备，业已巨细兼登，菁华毕萃。振商此集，采掇十一，分为二十五类，去取颇无条理。盖当时书帕之本，不足以言别裁也。后有振商自跋，以《秦蜀幽胜录》标题。又有“留滞秦川，披寻旧简，秦蜀幽文，几无賸采”之语。盖原刻尚有《秦藻幽胜集》合为一编，此本佚其半耳。

##### 《四家诗选》四卷（内府藏本）

> 	明傅振商编。是集选顾起元、焦竑、郭正域、叶向高四人之诗，人各一卷，盖崇祯元年为南京兵部侍郎时所刻，亦书帕本也。

##### 《岭南文献补遗》六卷（江苏周厚堉家藏本）

> 	明杨瞿崃编。瞿崃有《易互》，已著录。先是，广东提学张邦翼撰《岭南文献》三十二卷。瞿崃继为提学，复辑是书。自序谓张刻详於人，补则详於事理，必其事与理关切者，纂而补之。有文无诗，亦略分体。中间又自分理类、事类等目，间缀评语。盖与张本同为采选岭南之文，而用意则各有在也。

##### 《豳风概》一卷（两江总督采进本）

> 	明蒋如苹编。如苹有《万历容城县志》，已著录。是集乃其官邠州知州时采历代歌诗之有关於风土者，汇为一编，刻於万历戊申。凡七十馀篇，首冠以《豳风七月》之诗。

##### 《古文渎编》二十三卷（通行本）

> 	明王志坚撰。志坚有《读史商语》，已著录。是编乃其督学湖广时所选唐宋八家古文。凡诸集中稍涉俳偶者，皆不采录。以志坚别有《四六法海》一书，登载骈体故也。其曰渎编者，取刘熙释名渎者独也，独出其所而注於海之义。盖以八家为正派，馀为支流。故所选历代之文，别名澜编云。

##### 《文俪》十四卷（浙江巡抚采进本）

> 	明陈翼飞编。翼飞有《慧阁诗》，已著录。是书所录，自汉及唐皆以骈俪为主，略依《文选》之例。惟不载诗，与《文选》稍异耳。

##### 《天籁集》二卷（庶吉士戴震家藏本）

> 	明释无相编。无相始末未详。是集成於万历己酉，所录皆宋以前不工文者之诗。如《易水歌》、《黄台瓜词》之类。序称：“诗以道性情。后世雕绘字句，嚣争宗派，於所谓诗言志者无当也。孔圣删诗，多取委巷歌谣，毋乃不工於文者反能直抒性情为风雅正轨乎”云云。殆为明季风气而言，然矫枉过直矣。

##### 《诗归》五十一卷（内府藏本）

> 	明锺惺、谭元春同编。惺有《诗经图史合考》，元春有《岳归堂诗集》，均已著录。是书凡古诗十五卷，唐诗三十六卷。大旨以纤诡幽涉为宗，点逗一二新隽字句，矜为元妙。又力排选诗惜群之说，於连篇之诗随意割裂，古来诗法於是尽亡。至於古诗字句，多随意窜改。顾炎武《日知录》曰：“近日盛行《诗归》一书，尤为妄诞。魏文帝《短歌行》：‘长吟永叹，思我圣考。’圣考谓其父武帝也，改为圣老，评之曰：‘圣老字奇。’”《旧唐书》载李泌对肃宗言：“天后有四子。长曰太子宏，天后方图称制，乃鸩杀之，以雍王贤为太子。贤自知不免，与二弟日侍父母之侧，不敢明言。乃作《黄台瓜词》，使乐工歌之。其词曰：‘种瓜黄台下，瓜熟子离离。一摘使瓜好，再摘使瓜稀，三摘犹尚可，四摘抱蔓归。’”其言四摘者，以况四子也。以为非四所能尽，改为摘绝。（案高棅《唐诗品汇》载此诗，已作摘绝，则非惺之所改，然惺因仍误本，是亦其失。故仍存炎武之说。）此皆不考古而肆臆之说，岂非小人而无忌惮者哉！朱彝尊《诗话》谓是书乃其乡人托名。今观二人所作，其门径不过如是，殆彝尊曲为之词也。

##### 《明诗归》十卷、《补遗》一卷（内府藏本）

> 	旧本题明锺惺、谭元春编，其邑人王汝南校刊。汝南又为之补缀。凡评语称锺曰、谭曰者，其原本。称补曰者，汝南所加也。然所录如钱秉镫《南从纪事》诗，首称“皇帝十四载，仲冬月上弦”，是崇祯辛巳岁也。考锺惺殁於天启乙丑，元春亦以崇祯辛未旅卒，何从得秉镫辛巳之诗而评之？王士祯《池北偶谈》称：“坊间有《明诗归》，鄙俚可笑，托名竟陵。”盖前人已知其伪矣。

##### 《名媛诗归》三十六卷（内府藏本）

> 	旧本题明锺惺编。取古今宫闺篇什，裒辑成书，与所撰《古唐诗归》并行。

> 	其间真伪杂出，尤足炫惑后学。王士祯《居易录》亦以为坊贾所托名。今观书首有书坊识语，称“《名媛诗》未经刊行，特觅秘本，精刻详订”云云。核其所言，其不出惺手明甚。然亦足见竟陵流弊，如报雠之变为行劫也。

##### 《周文归》二十卷（内府藏本）

> 	明锺惺编。其书删节《三礼》、《尔雅》、《家语》、《三传》、《国语》、《楚词》、《逸周书》共为一编，以时文之法评点之。明末士习，轻佻放诞，至敢於刊削圣经，亦可谓悍然不顾矣。

##### 《宋文归》二十卷（两江总督采进本）

> 	明锺惺编。宋文多朴实，而惺以纤巧之法选之，以佻薄之语评之。是为南辕而北辙，其去取之得失可以不必问矣。

##### 《合评选诗》七卷（内府藏本）

> 	明凌濛初编。濛初有《圣门传诗嫡冢》，已著录。是编全录《文选》诸诗，而杂采各家评语附於上方，以朱墨版印之。所采惟锺、谭为多，圈点则一依郭正域本，其宗旨可以概见也。

##### 《陶韦合集》十八卷（内府藏本）

> 	明凌濛初编。是书前有濛初题词曰：“从来以继陶者莫如左司，而两集无合刻者。合之自何观察露始。余游白门，以其刻见示。”又曰：“诸家之评其诗者，陶则宋人独详，韦则近世亦复不少。其丹铅杂见，不能適於一。斟酎其间，则余窃有取焉尔。”然则合刻者何露，其评则濛初所定也。版用朱墨二色，刊刻颇工，而所评率无足取。陶集八卷，前有焦竑序，指为昭明太子之旧本。考是集自阳休之重定之后，昭明本不传久矣。宋人不得见，而竑乃得见之耶？万历以后，士大夫务为诞伪，例皆如此，不足深怪。韦集末附桂天祥评曰：“苏州古诗，冲雅极高。律诗闲澹，然不古矣。”其说故为大言，不知所谓古者，定当何似，亦明季习气也。

##### 《八代文钞》（无卷数，江苏巡抚采进本）

> 	明李宾编。宾字烟客，梁山人。是编首列文家姓氏，起屈原至明锺惺，凡九十有二人。别无卷目。序云：“文之为物，善行而数变。东西京而下，由晋、唐历宋迄明，宗工钜匠，在在可数。暇日遴撮诸家之胜，别为一集，以便披览。而以屈、宋冠之，此文人之宗祖也。”按《汉志》，词赋首屈原、宋玉。《隋志》，集部首荀况、宋玉。宾所采录，惟取有集者删之，故托始二人。然文章不止词赋，以二人为宗祖，则未免失词。且所选明代十七人中，如袁宏道、锺惺，亦未能抗行古之作者。其去取殆不足凭也。

##### 《晋安风雅》十二卷（福建巡抚采进本）

> 	明徐熥编。熥有《幔亭诗集》，已著录。是编辑福州一府之诗。其曰晋安者，福州在晋时为晋安郡也，所录起洪武迄万历，得二百六十四人。诗以体分，姓氏下各载其里居出处及所著作，并以右某朝若干人列数於左。其例多仿高棅《品汇》。惟闺秀一类，另立妓女以别薰莸，为小异云。

##### 《闽南唐雅》十二卷（浙江汪启淑家藏本）

> 	明徐<火勃>编。费道用、杨德周等补之。德周序言之甚明，而卷首题名乃称道用辑、德周订，而<火勃>校之。殆<火勃>为闽人，而道用、德周皆闽令，故让善於二人也。所录皆闽中有唐一代之诗，自薛令之以下得四十人。是时胡震亨《唐音统签》已出，钞合较易，故所载颇详。然秦系、周朴、韩偓，其人既一时流寓，其诗又不关於闽地，一概录之，未免借材之诮也，<火勃>有《榕阴新检》，德周有《澹圃芋纪》，皆已著录。道用字闇如，石阡人，官福清县知县。

##### 《古逸书》三十卷（原任工部侍郎李友棠家藏本）

> 	明潘基庆编。基庆字良耜，松江人。万历戊午贡生。是集名为逸书，而实皆习见。如《阴符》、《素问》、《逸周书》、《山海经》之类，已为不伦。甚至《周礼考工记》、《尔雅》、《释地释天》，列在学官，亦称古逸，不亦傎乎。其分神、妙、奥、闳、丽、特、纤、希、迅、奇、幻、疏、夷、逸、蒨、恣十六品，每品又各分内外，随意标目，尤为无所取义。

##### 《秦汉鸿文》二十五卷（内府藏本）

> 	明顾锡畴编。锡畴有《纲鉴正史约》，已著录。是编凡秦文五卷，汉文二十卷。秦文首录《战国策》，而《楚辞》之《卜居》、《渔父》皆在焉。汉文亦仅采前、后《汉书》。所录评论，惟锺惺为最多。

##### 《六朝声偶删补》七卷（内府藏本）

> 	明邵一儒编。一儒字仲鲁，海阳人。是书成於万历庚申之九月。时廷议以万历四十八年八月以后为泰昌元年，故其序以泰昌纪元也。初，徐献忠有《六朝声偶》，大致本杨慎《五言律祖》而广之。此又因献忠之本重为删补。

##### 《蔡氏九贤全书》九卷（福建巡抚采进本）

> 	明蔡鹍编。鹍，元定十五世孙也。自元定之父发，及元定之子渊、沆、沈，孙模、格、杭、权凡九人。各载其遗诗，而略纪其生平梗概。惟蔡发一卷，所载皆形家之言，不应列之诗集。前有俞德光序，以伏羲、尧、舜、孔子比诸蔡，尤妄之甚矣。

##### 《奕世文集》十六卷（两江总督采进本）

> 	明萧自开编。自开，万安人。由荫生官詹事府主簿。是编辑其先世文集五种。

> 	凡《二休居士集》一卷，萧缵撰。《石岩山房集》四卷，萧乾元撰。《小石集》二卷，萧旸撰。《修业堂集》五卷，萧廪撰。《复菴集》四卷，萧中行撰。每集之后，各附以志铭传赞之属。缵字昌绪，成化癸卯举人，官潜江县知县。乾元字必充，弘治己未进士，官云南金腾兵备副使。旸字惟宾，嘉靖壬午举人。官零陵县知县。廪字可发，号兑嵎，嘉靖乙丑进士，官兵部右侍郎。中行字复菴，太学生，即自开父也。

##### 《汉魏名家》（无卷数，通行本）

> 	明汪士贤编。士贤，徽州人。是编所录，自汉董仲舒迄周庾信，凡二十二集。

> 	刊於万历中，在张溥《百三家集》之前，与张燮七十二家互相出入。中又有题吕兆僖、焦竑、程荣校者，则非士贤一人所手定也。中如《谢惠连集》，以《南史》本传为李焘撰，亦多舛谬。

##### 《玉屑斋百家论钞》十二卷（浙江巡抚采进本）

> 	明张文炎编。文炎字维谦，杭州人。其书取明一代之文，泛论经史疑义者，总萃成编。其体有论，有辨，有评，有解，有说，有考，有叙，有原，有志，有纪，有难，有略，有读。所录凡一百十一家。云百家，举成数也。

##### 《经济文钞》十一卷（浙江巡抚采进本）

> 	明张文炎编。是集杂选明代之文，分十一类，每类为一卷。凡例谓取便举业，非当今急务，则博雅新闻，其详略并无轩轾。盖其书本为场屋对策设，间或足资考证，而冗杂者居多。

##### 《尚元斋三世诗》十二卷（两江总督采进本）

> 	明姚悦及其子兖、孙舜聪之诗也。悦字汝訚，秀水人。兖字叔信，号元岳山人。均以布衣终。舜聪字伯达，官休宁县训导。初，悦以富甲一乡，兖独折节与文士游。所为诗，号《尚元草》，凡十馀卷。朱国祚为删定之，存八卷。又别为咏物诗二卷，用戴复古《石屏集》首载其父诗例，以悦《西郭遗稿》一卷弁前。

> 	舜聪又用顾况《华阳集》末附载其子非熊诗例，以己作《汗漫游草》一卷缀后。

> 	悦诗仅十六首，而八首和杜甫秋兴，八首和林逋梅花，亦可云敢婴勍敌矣。

##### 《唐乐府》十八卷（两江总督采进本）

> 	明吴勉学编。勉学所编《河间六书》，已著录。是集汇辑唐人乐府，只登初、盛，而不及中、晚，皆郭茂倩《乐府诗集》所已采。间有小小增损，即多不当。

> 	如王勃《忽梦游仙》、宋之问《放白鹇篇》之类，皆实非乐府而滥收。而享龙池乐章之类，乃反佚去。至诗馀虽乐府之遗，而已别为一体，李白《菩萨蛮》、《忆秦娥》之类亦不宜泛载。且古题、新题，漫然无别，既无解释，复鲜诠次，是真可以不作也。

##### 《情采编》三十六卷（浙江巡抚采进本）

> 	明屠本畯撰。本畯有《闽中海错疏》，已著录。是编选汉、魏至唐之诗，既踳驳不伦，又参以杜撰。如古诗之名，《文选》所有也。古绝句之名，亦《玉台新咏》所有也。此外则王融、沈约以下，文用宫商，当时谓之永明体，唐人谓之齐、梁体而已。至律诗之名，始於沈佺期、宋之问，《唐书》列传可考。排律之名始於杨士宏《唐音》，亦可考也。本畯乃於古诗、律诗之间，别立一名，谓之声诗，以齐、梁体当之，已为妄作。乃复以齐邱巨源等四十人之诗列为五言律诗，以梁元帝等十三人之诗列为五言排律，则创见罕闻。殆因杨慎《五言律祖》之说而弥失弥远者矣。其他如古诗四十馀首，《昭明》所录，偶然得其十九，非有定数可拘。乃杂摭诸篇，为后十九以配之。是何异郡县志书地必有景，景必有八，题必四字，诗必七律者乎？至唐上官昭容之《彩毫怨》，误题梁《范靖妻沈满愿》；梁刘孝标之《淇上戏荡子妇》，误题王筠；唐崔融之《宝剑篇》，误题北魏崔鸿。甚至以宋周密《癸辛杂识》所载女仙之诗“柳条金嫩不胜鸦”一首，题为小秦王。窜入唐人诗者，更指不胜屈也。

##### 《文坛列俎》十卷（内府藏本）

> 	明汪廷讷编。廷讷字昌期，号无我，新都人。其书分十类：一曰经翼，二曰治资，三曰鉴林，四曰史摘，五曰清尚，六曰掇藻，七曰博趣，八曰别教，九曰赋则，十曰诗概。所录上及周、秦，下迄明代。如无名氏之《雕传》，佛家之《心经》，俱载入之，特为冗杂。其诗概部序曰：“六朝以上去四言，无四言也。

> 	於唐去五言古，无五言古也。”知为依附太仓、历下者矣。

##### 《寒山蔓草》十卷（直隶总督采进本）

> 	明赵宧光编。宧光有《说文长笺》，已著录。朱彝尊《静志居诗话》称“宧光饶於财，卜筑城西寒山之麓。淘汰泥沙，俾山骨毕露，高下泉流。凡游於吴者无不造庐谈宴，广为乐方”云云。盖宧光虽号隐居，而声气交通，实奔走天下。

> 	此集即其山居赠答之作也。其曰蔓草，则取《郑风》“野有蔓草”之意。自序谓先简子与客赋诗，子太叔赋“野有蔓草”。至邂逅相遇，“適我愿兮”，先子起而拜曰：“吾子之惠也。”寒山投珠，实有赖焉。因以命名，亦可谓遥遥华胄。

> 	况其事乃赵武非赵鞅，左氏之传具在，益为数典而忘矣。

##### 《启隽类函》一百九卷（内府藏本）

> 	明俞安期编。首《职官考》五卷，次载《笺疏表启》，分古体二卷，近体一百二卷。近体又分二十九部，上自诸王、宰相，下逮丞簿、教职，终以婚书及募缘疏引，大旨皆为应俗设也。安期自作凡例云，江陵秉政，凡笺启中得一二警语，立跻显要。可知当时所尚矣。

##### 《古文品外录》十二卷（江苏巡抚采进本）

> 	明陈继儒编。继儒有《邵康节外纪》，已著录。是书选自秦、汉迄宋、元之文，大抵沿公安、竟陵之波，务求诡隽，故以品外为名。然实皆习见之文也。去取亦多乖剌，如楚词仅取《天问》一篇，是何别裁乎？

##### 《古论大观》四十卷（副都御史黄登贤家藏本）

> 	明陈继儒编。前有自序，称“往者坊刻论脍，皆门生辈裒集成之。就中某一论为士大夫訾议，余不知也。兹古论多至四十馀卷，纯驳错出，安知无此类杂於其间”云云。继儒之意，盖自知去取未精，故先作斯言，以预杜攻诘之口。今观是书，不但漫无持择，亦且体例庞杂，罅漏百出。虽以古论为名，而实多非论体。

> 	往往杂掇诸书，妄更名目。如《史记》、《汉书》诸传之序，以及《史通》、《文心雕龙》、《新论》、《亢仓子》，其篇题本无论名，乃悉强增一论字，已自无稽。杜佑《通典》、郑樵《通志》、马端临《文献通考》，不过於徵引典故之后，附以案语；荀悦、袁宏前后《汉纪》，司马光《资治通鉴》，不过於纪载事实之下，附以评断，亦加以论名，并各为造作题目，尤为杜撰。甚至魏文帝《典论论文》，增一字曰《典论论文论》；冯衍《自叙》，改其名曰《自论》；索靖《草书势》，改其名曰《草书论》；韩愈《送高闲上人序》，亦改其名曰《草书论》，任情点窜，不可究诘。循其例而推之，将古今之书，无不可改题为论，万卷可得，何止四十卷乎！

##### 《秦汉文脍》五卷（内府藏本）

> 	明陈继儒编。是编杂选秦、汉之文，如《战国策》、《史记》、《汉书》之类，皆不标本书之名。又如留侯致四皓定太子，霍光废昌邑，李陵降敌始末，苏武出使始末，更杜撰篇目，不用原书标题。改《管晏列传》为《管仲传》，改《屈原贾生列传》为《屈原传》，改《滑稽列传》为《淳于髡传》，尤多所窜乱。

> 	至於魏文帝《典论论文》、曹植《求自试表》、锺会《檄蜀文》，列之秦、汉，更无理矣。

##### 《唐诗选脉会通评林》六十卷（通行本）

> 	明周珽编。珽字无瑕，海宁人。初，其曾祖敬，辑《唐诗选脉》一书，刊未竟而毁於倭变。珽辑缀残稿，续成是编。其持论以高棅《品汇》、李攀龙《诗删》为宗。每体之中，各分初、盛、中、晚。又笺释其字句典故，名之曰证。发明其词意脉络，名之曰训。而以诸家议论及珽所自品题者标於简端，是为评林。

> 	大抵贪多务博，冗杂特甚，疏舛亦多。

##### 《秦汉文钞》十二卷（内府藏本）

> 	明冯有翼编。有翼字君卿，杭州人。是书前后无序跋，不知刊於何时。其版式则万历以后之坊本也。凡秦文二卷，西汉文五卷，东汉文三卷。冠以楚词，惟录《卜居》、《渔父》二篇，题为秦人，是不足与论矣。

##### 《师子林纪胜》二卷（两淮马裕家藏本）

> 	明释道恂撰。师子林在苏州府城内。元至正中，天如禅师居寺中，倪瓒为之叠石成山。地址逼仄，而起伏曲折，有若穹谷深岩，遂为胜地。顶一石，状若狻猊，故名曰：“师子林。”胜流来往，题咏至多。道恂裒而编之，以成是集。自翠华南幸，绘图题句，奎藻辉煌，一邱一壑，藉以千古。回视斯编，又不啻爝火之光矣。

##### 《三僧诗》三卷（两江总督采进本）

> 	三僧均不著其名。一曰《二楞诗稿》，一曰《高松诗稿》，一曰《中峰诗稿》。

> 	考《千顷堂书目》有智观《中峰草》，注曰字止先，号蔚然。江都僧，雪浪弟子，居吴兴双髻峰。其二僧则未详。然其《高松诗稿》中又附书启数首，三僧均有酬倡之作，盖同时人。中峰诗内有陈继儒、汤宾尹、文震孟、姚希孟诸人，则皆当明季也。

##### 《西曹秋思》一卷（庶吉士梁上国家藏本）

> 	明黄道周、叶廷秀、董养河倡和诗也。道周有《易象正》，养河有《罗溪阁诗》，皆已著录。廷秀字谦斋，濮州人。天启乙丑进士，官至兵部右侍郎，事迹附见《明史道周传》。是编皆七言律诗，依上下平韵各为三十首。养河子师吉随侍狱中，合而编之。前有廷秀小引，后有师吉跋。考《明史》道周本传，道周以劾杨嗣昌贬为江西按察使照磨。久之，江西巡抚解学龙荐所部官，推奖道周备至。大学士魏照乘者，恶道周，拟旨责学龙滥荐。帝发怒，立逮二人下刑部狱，并究党与。词连工部司务董养河等，户部主事叶廷秀救之，皆系狱。案道周照磨之贬在崇祯十一年。后之系狱，史不言何岁。今以此编跋语考之，盖十四年辛巳也。

##### 《古文奇赏》二十二卷、《续奇赏》三十四卷、《三续奇赏》二十六卷、《明文奇赏》四十卷（通行本）

> 	明陈仁锡编。仁锡有《系词十篇书》已著录。是书初集，自屈平《离骚》至南宋文天祥、王炎午，依时代编次。前有万历戊午自序，谓折衷往古，有一代大作手，有一代持世之文，有一代荣世之文。其目录内即以此三者或标注人名之下，或标注篇题之旁。而於汉文中又各分类标题。或以人为类，则分天子、侯王、郡守相、皇太子、藩国、将帅、边塞、学者；或以事为类，则分应制、荐举、弹驳、乞休、理财、议礼、灾异、筹边、议律、颂冤、治河、策士、奏记；其最异者，又别立一代超绝学者，一代超绝才子之目。自汉以后，又改此例，仍以时代为序。

> 	体例殊为庞杂。其续集序称，“文章有杀生而无奇正。杀生奇也，奇外无正。文，兵也。兵，礼也。始武经，继戴礼，终《文苑英华》以此。盖武事之不张，由文心之不足”云云。其议论纰缪，编次亦甚不伦。其三续则题曰《广文苑英华》。

> 	序称“旧有《古文类》一书，盈数百卷，大率仿英华而广之。偶得之故家，各从其类，删成一书”。分类尤为琐碎。其《明文奇赏》，自宋濂、杨维桢以至陈勋、王衡，凡一百八十馀人。去取亦多未审。盖务博而不精，好分流品而无绪，悉不免冗杂之失云。

##### 《古文汇编》二百三十六卷（内府藏本）

> 	明陈仁锡编。以经、史、子、集分部，然所配多不当理，如《水经》属地理，当列之史。《太玄》当列之子。乃因其以经为名，遂列於经。而《左氏春秋传》反列诸史。又芟削《周礼》，而颠倒其六官。体例庞杂，无足观者。考仁锡尝刻古《周礼》，不应此选自乱其例，其托名欤？

##### 《秦汉文尤》十二卷（内府藏本）

> 	明倪元璐编。元璐有《儿易内外仪》，已著录。元璐气节文章，震耀一世。

> 	而是书庞杂特甚，殊不类其所编。其以屈原、宋玉列之秦人，既乖断限，且名实舛迕。疑亦坊刻托名也。

##### 《国玮集》六十一卷（通行本）

> 	明方岳贡编。岳贡字禹修，穀城人。天启壬戌进士，官至东阁大学士。事迹具《明史》本传。是编乃其官松江府知府时所刻，故徐孚远、李雯、陈子龙、宋徵璧共为校雠，而张采为之序，皆松江人也。据其凡例，盖所录自秦、汉以迄南宋，即《公羊》、《穀梁》二传及陆贾《新语》、贾谊《新书》、桓宽《盐铁论》诸子书，班、范以下诸史赞，亦皆摘抄。而此本仅有唐文二十八卷，宋文三十三卷。殆刊刻未全之本，或有所散佚欤？

##### 《经济文辑》三十二卷（内府藏本）

> 	明陈其愫编。其愫字素心，馀杭人。是编选明代议论之文，分圣学、储宫、宗藩、官制、财计、漕輓、天文、地理、礼制、乐律、兵政、刑法、河渠、工虞、海防、边夷十六目。书成於天启丁卯，所录皆嘉靖、隆庆以前之文。大抵剽诸类书策略，空谈多而实际少。其斯为明人之经济乎？

##### 《唐诗解》五十卷（通行本）

> 	明唐汝询撰。汝询有《编蓬集》，已著录。是书取高廷礼《唐诗正声》、李于麟《唐诗选》二书，稍为订正，附以己意，为之笺释。书影曰：“唐汝询五岁而瞽，默坐听诸兄佔毕，而暗识之。积久，遂淹贯。尝解唐诗，掇拾古文，以为笺注。溯流从源，蒐罗略尽。必先经后史，不少紊淆。虽诗赋之属，亦从年代次序之。如某字某句，秦、汉并用，则必博采秦人，不以汉先。人推挹之甚至。”

> 	然所注实多冗芜，不尽得古人之意，亦不尽得其所出。徒以幼而失明，乃口授耳治，博通群籍，且能著书，实为亘古所稀有。故世以为异，至今传之耳。

##### 《古诗解》二十四卷（江苏巡抚采进本）

> 	明唐汝谔撰。汝谔有《诗经微言合参》，已著录。其兄汝询有《唐诗解》，故此以古诗配之。其注释体例略同，惟《唐诗解》以五七言分古今体，此则分为五类：曰古歌谣辞，曰古逸杂篇，曰汉歌谣辞，曰乐府，曰诗。其训诂字义，颇为简略。所发明作意，亦皆敷衍。又乐府之类，声词合写者，汝谔不究其源，一一强为之说，尤多牵强。其凡例谓五言起於邹、枚。考枚乘之说，见《文心雕龙》及《玉台新咏》。邹不知其所指，亦不知其所本。汉郊祀歌注，邹子乐名，又非五言，所言已为荒诞。又以十九首冠於苏、李之前，不知“冉冉孤生竹”一篇，《文心雕龙》称为傅毅作，毅固东汉人。“去者日以疏”、“客从远方来”二首，锺嵘《诗品》称为旧疑建安中陈王所制，则时代尤后。乃俱跻之苏、李以前，殊为失考。所注解抑可知矣。

##### 《古今濡削选章》四十卷（江苏周厚堉家藏本）

> 	明李国祥编。国祥字休徵，南昌人。天启中官开封府同知。是书选录四六书启，以官制为类。每类之首，载官制考一篇。所选上起六朝，下迄宋、明，而宋、明尤详。国祥及其弟鼎作亦附焉。大抵为应酬而作，其体则总集，其实则类书也。

##### 《滕王阁续集》十九卷（两淮盐政采进本）

> 	明李嗣京撰。嗣京，扬州兴化人。崇祯戊辰进士，官南昌府推官。巡抚解学龙属其取明中叶以后滕王阁中赋咏，编成此集。盖以续正德中董遵所辑也。

##### 《金华诗粹》十二卷（浙江汪启淑家藏本）

> 	明阮元声编。元声有《南诏野史》，已著录。此书辑自梁迄明婺人所作诗二百五十四家。自乐府迄六言，皆以体分，每篇后间附评语。蒐辑颇富，而略远详近，未免失之泛滥。

##### 《古文正集二编》（无卷数，两江总督采进本）

> 	旧本题葛鼐、葛鼐评辑。杨廷枢、顾缃二序及鼐自为序，言皆不及鼒，文中评语亦止载鼐字。盖鼒为鼐兄，附名其间，实则鼐作也。鼐字端调，吴县人，崇祯庚午举人。是书题曰二编，当以先有初编，此为续集。所录凡二十二家：曰颜真卿、曰陆贽、曰李德裕、曰杜牧、曰韩琦、曰范仲淹、曰司马光、曰范纯仁、曰邹浩、曰二程子、曰李覯、曰张耒、曰黄庭坚、曰杨时、曰王十朋、曰朱子、曰陆九渊、曰陈亮、曰真德秀、曰文天祥、曰刘因、曰虞集。每人各以小传冠集前。所录犹采自本集，差胜村书之稗贩。然去取皆漫无持择，其芜杂亦相去无几耳。

##### 《汉魏诗乘》二十卷（通行本）

> 	明梅鼎祚编。鼎祚有《才鬼记》，已著录。其所辑汉、魏六朝之诗，名《八代诗乘》，六朝诗多所删削，而汉、魏诗则全载。又其书先出，故刊本或亦别行。

> 	孙皓、韦昭诸作，别题曰吴诗，亦以时代类附焉。此书作於冯惟讷《诗纪》之后，颇欲补其轶阙。然真伪杂糅，不能考正。如《苏武妻诗》之类，至今为艺林口实也。

##### 《书记洞诠》一百十六卷（内府藏本）

> 	明梅鼎祚编。先是，杨慎编《赤牍清裁》一书，自左氏至六朝，仅八卷。王世贞益之，讫於明代，为六十卷。是书仍杨慎之旧，起周、秦，讫陈、隋，凡长篇短幅，采录靡遗，卷帙几十倍於杨。而真赝并收，殊少甄别。至《左传》所载问对之辞，并非形诸笔札，非类强附，尤为不伦。总目载有补遗四卷，此本无之。

> 	然今世传本并同，盖当日本有录无书，非阙佚也。

##### 《宛雅》十卷、《续宛雅》八卷、《宛雅三编》二十四卷（浙江巡抚采进本）

> 	《宛雅》十卷，明梅鼎祚编。所载皆自唐至明宣城之诗，凡九十二家。《续宛雅》八卷，国朝蔡蓁春、施闰章同编。采明嘉靖以后至崇祯末年诸作，以续鼎祚所集，凡六十五家。后施念曾、张汝霖又蒐采唐、宋诸诗为二集所遗者，益以国朝之作，为《宛雅三编》二十四卷。所补凡唐三人，五代一人，宋三人，元五人，明三十人，国朝二百十五人。闺阁：明一人、国朝三人。方外：唐五人、宋三人、元一人、明三人、国朝五人。妓女：唐一人。附联句、逸句一卷，诗话三卷，视前二集为完备。惟近诗所录稍繁，盖选录一地之诗者，大势类然，不但斯集也。蓁春始末未详。闰章有《矩斋杂记》，汝霖有《澳门志略》，皆已著录。

> 	念曾号竹窗，闰章孙也。

##### 《文致》（无卷数，内府藏本）

> 	明刘士鏻编。士鏻，杭州人。崇祯辛未进士。是集辑汉、魏、六朝以至明人所著，通为一书。不分卷数，但别为十有七门。诠次颇伤於芜杂，无所取裁。

##### 《史汉文统》十五卷（内府藏本）

> 	明童养正编。养正字圣功，会稽人。是集序称丙子，凡例称竣於乙亥，均不著年号。卷端有王思任鉴定字，凡例中又称张采，则崇祯八年、九年也。凡《史记统》五卷，删节《史记》，多所未安。《西汉文统》五卷，《东汉文统》五卷，分录两汉之文，而《汉书》则附於东汉中，又与《史记》例异。相其评点，盖坊刻射利之本也。

##### 《同时尚论录》十六卷（江苏巡抚采进本）

> 	明蔡士顺编。士顺，苏州人。由国子监生官福建按察司照磨。此录成於崇祯丁丑，所辑皆东林诸人诗文。以科目先后为序，始万历甲戌，终崇祯辛未。

##### 《南园五先生集》二卷（安徽巡抚采进本）

> 	明葛徵奇编。徵奇有《芜园诗集》，已著录。初，嘉靖乙丑，陈暹合刻孙蕡、王佐、黄哲、李德、赵介五人之诗为《广中五先生集》。崇祯丁丑，徵奇以御史巡抚广东，又订正而重刻之。

##### 《三忠文选》十六卷（内府藏本）

> 	明胡接辉编。接辉字笃父，庐陵人。官监察御史。是编成於崇祯丁丑，选录宋胡铨、周必大、文天祥之文。曰三忠者，以铨谥忠简，必大谥文忠，天祥谥忠烈也。按庐陵原有三忠堂，一为欧阳文忠修，一为杨忠节邦乂，一为胡忠简铨，建於嘉泰四年，周必大为之序。岳珂《桯史》载其始末甚详。邦乂以节义著，其文不传。修集则固具在。补以必大、天祥，当合为四。接辉增周文而去欧阳，殆未详考平园集欤？卷首序文，一为李建泰，一为阮大铖，一为杨文骢。以是三人，弁冕三忠，殊嫌著秽。不知当日何以气类相从。如斯巧合，斯亦可异也已。

##### 《小瀛洲社诗》六卷（浙江巡抚采进本）

> 	明钱孺穀、锺祖述同编。嘉靖中，襄阳府知府徐咸致仕归海盐，筑园城闉，名小瀛洲。招同邑布衣朱朴、思南府知府钱琦、福建布政使吴昂、布衣陈鉴、海宁指挥使刘锐、济南府知府锺梁、龙岩县知县陈瀛、僧永瑛并咸兄光泽县知县泰，共十人，为社会，饮酒赋诗。陈询为绘图，而咸自作记。崇祯己卯，琦孙孺穀，梁孙祖述，辑十人之诗为此集。孺穀又各为小传，列於首卷。

##### 《成氏诗集》五卷（直隶总督采进本）

> 	明大名成氏之家集也。一曰《適和堂初集》，成宰撰；一曰《適和堂继集》，宰子之莲撰；一曰《东壁园诗集》，莲仲子仲龙撰；一曰《鹪鹩园集》，莲季子少龙撰。一曰《永言集》，仲龙之子象珽撰。前四集皆称象珽纂录。象珽集则称倪元璐、王思任、蒋鸣玉三人选，则此集象珽所合刻也。

##### 《玉台文苑》八卷、《续玉台文苑》四卷（两淮马裕家藏本）

> 	《玉台文苑》，明江元禧编。《续集》，江元祚编。二人兄弟而元禧自署曰“体陵”，元祚自署曰“横山”。疑元禧自托江淹后，袭其侯国之名也。其书录女子之文自周讫明，中间多采小说传奇。如张丽贞《上太守书》之类，至为猥杂。

> 	又如魏文帝《寡妇赋序》曰：“为丁廙妻作。”此乃直作《丁廙妻》。梁元帝《为妾宏夜姝谢东宫赉合心花钗启》，此乃直作《宏夜姝》，又讹“姝”为“珠”。

> 	宋李清照即李易安，此乃分为二人。唐侯莫陈邈妻郑氏乃三字复姓，此乃误为陈邈。又如汉武内传、神仙传、真诰之属，皆纯构虚词，托言神怪，此本乃题曰汉西王母、汉上元夫人、汉麻姑、晋右英夫人、晋九华安妃，尤为不经矣。

##### 《汉魏名文乘》（无卷数，江苏巡抚采进本）

> 	明张运泰、余元熹同编。二人皆闽中书贾也。所录凡六十家，盖杂采何钅堂《汉魏丛书》、张溥《百三家集》二书合并而成。惟增公孙弘文，伪题曰《公孙子》。赵充国文，伪题曰《赵营平集》。又改东方朔文为《吉云子》而已。

##### 《元四家诗》二十六卷（江苏巡抚采进本）

> 	明毛晋编。晋有《毛诗陆疏广要》，已著录。是编凡虞集诗八卷，杨载诗八卷，范梈诗七卷，揭徯斯诗三卷。集诗乃晋以意摘抄，非其完本。且四家各有专集，亦无庸此合编也。

##### 《吴兴艺文补》四十八卷（浙江巡抚采进本）

> 	明董斯张、闵元衢、韩千秋同编，而韩昌箕为校录刊刻。斯张有《吴兴备志》，元衢有《欧馀漫笔》，皆已著录。千秋字圣开，昌箕字仲弓，并乌程人。是书采录自汉至明艺文之有关湖州者，汇为一编，以补旧志所未备。其自唐以前为斯张手辑，宋、元以后则元衢、千秋诸人共成之。所采录前代颇详，而明代则渐滥，亦志乘之通病也。

##### 《十六名家小品》三十二卷（浙江巡抚采进本）

> 	明陆云龙编。云龙字雨侯，钱塘人。是编评选屠隆、徐渭、李维桢、董其昌、汤显祖、虞淳熙、黄汝亨、王思任、袁宏道、文翔凤、曹学佺、陈继儒、袁中道、陈仁锡、锺惺、张鼐十六家之文，每篇皆有评语。大抵轻佻獧薄，不出当时之习。前有何伟然序，伟然即尝刻广快书者，宜其气类相近矣。

##### 《唐诗韵汇》（无卷数，江苏巡抚采进本）

> 	明施端教编。端教有《读史汉翘》，已著录。是书采唐人近体诸诗，以上下平韵隶之，大抵取供集句者之用。前有王震序，称其集句为绝艺。可知是书所由作矣。

##### 《文字会宝》（无卷数，江苏巡抚采进本）

> 	明朱文治撰。文治字简叔，钱塘人。是书取前代之文，浼善书者书之，人各一篇，裒而成集。据其凡例，书家姓氏悉从文之朝代后先递为序次。而篇目则王勃在江淹之前，刘禹锡在骆宾王之前，李华在李白之前，邱迟、唐太宗在终军、范蔚宗之前，而《阿房宫赋》又误杜牧为杜甫。斯皆事在耳目之前，不烦稽考，而颠倒如此！其字画亦传刻失真，既非总集，又非法帖，更为两无所取也。

##### 《集古文英》八卷（江苏巡抚采进本）

> 	明顾祖武编。祖武字尔绳，号纑塘，无锡人。是书裒集古文赋表奏疏之类。

> 	其师钱锺义序曰：“湘离之骚，非不油然忠爱，而聱牙沉晦之词，非应时制科所急，将别册另存。至如古诗歌行，选律近体，李、杜、高、王、岑、孟诸贤，诚可继三百篇遗响，而佔毕之士，犹当舍旃”云云。是此书特为场屋而作，可无庸深论矣。

##### 《天台诗选》五卷（浙江巡抚采进本）

> 	明许鸣远编。鸣远字有望，天台人。自序：“为天台先正诗，多湮没失传，虑后学并此近今者而失之，因加蒐罗。”间入仙释及占籍之士，起南宋迄明，凡二百二十四家。搜采不可谓不广，然元以前仅得二十馀人，馀皆明人也。

##### 《古表选》十二卷（浙江巡抚采进本）

> 	明张一卿编。一卿字次公，自号求如居士，泾县人。是书辑历代表章，上起六朝之末，下逮於元。然六朝不过庾信、卢思道等数篇。元惟阿噜台一篇，馀皆唐、宋作也。分八门：曰贺、曰进上、曰辞让、曰谢官、曰陈请、曰诏赐谢恩、曰迁谪谢恩、曰乞休陈情。末附补遗九篇。其凡例称，未入俪偶者，不谐声律者，简俭无可取材者，文义无关制学者，并经裁汰。则为场屋拟表作矣。凡本题事实及引用典故皆略为注释，而不著出典。殊不出《兔园册子》锢习。

##### 《唐诗近体集韵》三十卷（内府藏本）

> 	明施重光编。重光字庆徵，里贯未详。是集以唐人近体分上下平三十韵编次。

> 	案上下平声分三十部，乃刘渊壬子新刊《礼部韵略》所并，与唐韵不同。唐人私相歌咏者，又与官韵不同。如东、冬二部，萧、肴、豪三部，盐、咸二部，皆互有出入。此书及《唐诗韵汇》均以宋韵分隶唐律，不免时有牵混。而此书之漏略。

> 	则又出《韵汇》下焉。

##### 《唐诗广选》七卷（内府藏本）

> 	明凌宏宪编。宏宪始末未详。初，李攀龙撰《诗删》，王世贞序之。后坊间割其中所录唐诗刊行，别题曰《唐诗选》，已非于鳞之旧。宏宪又病其无评点，乃杂摭诸家之评，缀於简端，以朱墨版印之，改题此名。盖坊刻翻新之技耳。

##### 《西园遗稿》（无卷数，安徽巡抚采进本）

> 	明汪茂槐编。茂槐字廷植，绩溪人。以岁贡授宜阳主簿。是编一曰《康范诗集》，宋汪晫撰；一曰《北游诗集》，宋汪梦斗撰，皆已著录。茂槐为二人裔孙，复合而刻之。西园者乃汪氏所居里名也。后有外集，则宋苏轼赠汪覃，苏辙赠汪琛、汪宗臣诸人之诗，以其皆为汪氏而作，故亦附之於末云。

##### 《海虞文苑》二十四卷（江苏巡抚采进本）

> 	明张应遴编。应遴字选卿，常熟人。是书辑其乡有明一代赋诗杂文，以类叙次而成。其中如桑悦《两都赋》，朱彝尊修《日下旧闻》未见其本。牟俸《请兴水利疏》，《续文献通考》及《明史河渠志》皆载之，而不及此之详尽。明之中叶，尝平减苏松赋役，载在《明史食货志》，而与此略有异同。张洪《与缅甸五书》，亦较《明史》列传为备。特时代既近，牵於乡曲之恩怨，不免有所滥收。盖凡辑一乡之文者，均不免此失，亦其势然也。

##### 《荆溪外纪》二十五卷（安徽巡抚采进本）

> 	明沈敕编。敕字克寅，宜兴人。是编辑录其邑艺文人物，上起汉，下迄明。

> 	凡诗十一卷，词赋、碑铭、序、奏议、书、题跋各一卷，记、传各二卷，风土记、拾遗、纪遗、杂说各一卷附焉。采摭颇为详赡。惟诗以绝句居律体前，律体居古风前，稍为失次。又四言亦谓之绝句，而七言古诗之外又别出歌行为二门，亦非体例。至所列诸传，皆采之正史及地志。以为纪录人物，则挂漏太多。以为艺文之一体，则此种例不入集。尤为进退无据矣。

##### 《名媛汇诗》二十卷（内府藏本）

> 	明郑文昂编。文昂始末未详。闺秀著作，明人喜为编辑。然大抵辗转剿袭，体例略同。此书较《名媛诗归》等书，不过增入杂文。其馀皆互相出入，讹谬亦复相沿。鲁、卫之间，固无可优劣也。

##### 《汉铙歌发》一卷（两淮马裕家藏本）

> 	明董说编。说有《易发》，已著录。是书取汉铙歌十八章，反复解说。首论大意，次论韵，次论音。其论韵则有伏、有击、有进退、有同摄、有同母同入；论音，本《周礼三宫》之说，按宫、商、角、徵、羽，篇分章位，章分句位。

> 	立说殊为创辟，然沈约尝言汉铙歌大字为词，细字为声。后来声词合写，不复可辨，遂无文义可寻，但存其声而已。自唐后乐府失传，新题迭作，於是并声而亦亡之。说不知声词合写之源，而强为索解，已迷宗旨，至铙歌乃鼓吹之曲，但奏其音而不歌其词。故十八章或韵或不韵，亦犹风雅皆有韵而颂不尽韵也。说一概强为叶读，非惟不知古音，亦并不知乐府体裁矣。

##### 《翰墨鼎彝》十卷（江苏周厚堉家藏本）

> 	不著编辑者名氏，但标曰“车书楼选刻”。卷首有金谿聂文麟序，称《养恬集》辑古名公牍札，溯周而下，迄於宋、元，莫不详加订正，亦不知养恬为谁也。

> 	所录皆踳驳不伦。如《左氏传》所载诸辞命问答，如薛侯长滕之类，特假言词，非寓书策。且出於左氏润饰之文。乃至指为其人之笺札，标署其姓名，殊为杜撰。

> 	其他颠倒舛谬，更不可缕举。盖书肆射利之本耳。

##### 《吟堂博笑集》五卷（浙江范懋柱家天一阁藏本）

> 	不著编辑者名氏。杂采隋、唐以来闺阃之作，以死节、劝戒、奇遇、题咏、寄情分为五类。惟首二卷尚有裨风教，然采择亦颇疏舛。其后三卷则多鄙秽之词，不出小说家言矣。

##### 《二十六家唐诗》（无卷数，内府藏本）

> 	不著编辑者名氏。二十六家者，李峤、苏颋、虞世南、许敬宗、李颀、王昌龄、崔颢、崔曙、祖咏、常建、严武、皇甫冉、皇甫曾、权德舆、李益、司空曙、严维、顾况、韩翊、武元衡、李嘉祐、耿湋、秦系、郎士元、包何、包佶也。所选诗甚寥寥。於唐人之中独录此数家，亦未知何所取义。前后无序跋，惟目录后题曰：“姑苏吴时用书，黄周贤、金贤刻。”疑明末书贾所为云。

##### 《三苏文粹》七十卷（内府藏本）

> 	不著编辑者名氏，前后亦无序跋，其曰《文粹》，盖仿陈亮《欧阳文粹》例也。凡苏洵文十一卷，苏轼文三十二卷，苏辙文二十七卷。所录皆议论之文，盖备场屋策论之用者也。

##### 《赋苑》八卷（兵部侍郎纪昀家藏本）

> 	不著编辑者名氏。前有蔡绍襄序，但称曰李君，不著岁月。凡例称甲午岁始辑，亦不署年号。相其版式，是万历以后书也。所录诸赋，始於周荀况，终於隋萧皇后，以时代为编次。大抵多取之《艺文类聚》诸书，故往往残阙。又次序颠倒殊甚，黄香《九宫赋》已见於汉，又见於南北朝中，题其字曰黄文疆。张超《诮青衣赋》已见於汉，改其题曰《讥青衣赋》，改其名曰张安超。又见於南北朝中，仍其故题，而题其字曰张子并。至公孙《乘月赋》，则一见汉，一见南北朝，显然复出，亦全不检。盖明季选本大抵如斯也。

##### 《诸儒文要》八卷（内府藏本）

> 	不著编辑者名氏。所录周、程、张、朱及陆九渊、张栻、杨简、陈献章、王守仁十家之文，凡八十篇。而朱子与守仁居其半，皆讲学之言。

### 一百九十四 集部四十七

#### 总集类存目四△《萧氏世集》（无卷数，山东巡抚采进本）

> 	国朝萧伯升编。伯升字孟昉，泰和人。是集皆录其先世诗文，曰《正固先生集》，诗文各一卷，萧岐撰。岐字尚仁，洪武初以贤良徵，授潭府左长史，改平凉训导。自颜其斋曰“正固”。一曰《坦行自志》，岐子遵撰。遵字用道，号坦行，以明经荐，授靖江王府长史。永乐间谪宣府鹞儿岭巡检，有《仕学斋集》，散佚不存。独存其自志所载陈靖江王八启及《四门箴》一篇，曰《雪崖诗集》，萧晅撰。晅字仰善，号雪崖。宣德丁未进士，官南京礼部尚书。前有伯升自序，称与吏部郎中萧士玮《春浮园集》并士玮弟士琦《陶庵杂记》、《牍隽》诸书同时合刻，为《萧氏世集》。今士玮、士琦之书各有别本，而此帙之内均不载。

> 	未知何故也。

##### 《太仓十子诗选》十卷（浙江巡抚采进本）

> 	国朝吴伟业编。伟业有《绥寇纪略》，已著录。是书采其同里能诗者得十人，人各一集。首周肇《东冈集》，次王揆《芝廛集》，次许旭《秋水集》，次黄与坚《忍菴集》，次王撰《三馀集》，次王昊《硕园集》，次王抃《健菴集》，次王曜升《东皋集》，次顾湄《水乡集》，次王摅《步蟾集》。皆其同时之人，前有伟业序，盖犹明季诗社馀风也。伟业本工诗，故其所别裁，犹不至如他家之冗滥，特风格如出一手，不免域於流派，是亦宗一先生之故耳。

##### 《乐府英华》十卷（江苏巡抚采进本）

> 	国朝顾有孝编。有孝字茂伦，吴江人。自序称自汉迄唐乐府有数十家，而最著者郭茂倩之《乐苑》（案郭茂倩书名《乐府诗集》，不名《乐苑》。名《乐苑》者乃梅鼎祚书）、左克明之《乐府》、吴兢之《乐录》（案吴兢书名《乐府古题要解》，不名《乐录》）、郄昂之《题解》、沈建之《广题》、徐献忠之《乐府》，各有意见，因取而参定之。然所分各类，亦多踵茂倩旧目，於体制无所考订。惟每章下略加注释，而附以评语。盖其例主於选诗，与吴、郭诸家用意各不同也。

##### 《同人集》十二卷（两江总督采进本）

> 	国朝冒襄编。襄字辟疆，如皋人。自号巢民。所居有朴巢、水绘园、深翠山房诸胜。晚年却扫家居，与友朋觞咏，辑其酬答诗文都为一集，凡十二卷。盖仿顾阿瑛《玉山草堂雅集》而作。然阿瑛但文酒之欢，此并其寿序之类亦皆载入。

> 	故繁富胜之，而精美则不及焉。

##### 《唐宫闺诗》二卷（内府藏本）

> 	国朝费密编。密有《燕峰文抄》，已著录。是编录唐代女子之作，颇有别裁，然皆习见。

##### 《牍隽》四卷（兵部侍郎纪昀家藏本）

> 	国朝萧士琦撰。士琦字季公，泰和人，前明贡生。是编选自汉至宋尺牍，分三十二门。卷首有其子伯升所记缘起，大旨主於清省。故所录往往摘一二语，非其全文。又如“龚使者告隗炤妻”一条，原非尺牍，而亦载之，殊不可解也。

##### 《斯文正统》十二卷（直隶总督采进本）

> 	国朝刁包编。包有《易酌》，已著录。是编所录历代理学诸儒之文凡二百一十有六篇。其凡例称专以品行为主，若言是人非，虽绝技无取。盖本真德秀《文章正宗》之例，持论可云严正。然三代以前，文皆载道。三代以后，流派渐分。

> 	犹之衣资布帛，不能废五采之华；食主菽粟，不能废八珍之味。必欲一扫而空之，於理甚正，而於事必不能行。即如《文章正宗》，行世已久，究不能尽废诸集，其势然也。至苏轼《大悲阁四大菩萨》诸记，因题制文，原非讲学。言各有当，义岂一端？而包於欧阳修本论评语中极词诋斥，然则真德秀《西山集》中为二氏而作者不知凡几，包既讲学，不应不见是集，何以置之不言。岂非以苏氏为程子之敌，真氏则朱子之徒乎？恐未足服轼之心也。

##### 《乐府广序》三十卷（编修励守谦家藏本）

> 	国朝朱嘉徵编。嘉徵字岷左，别号止谿圃人，海宁人。前明崇祯壬午举人，入国朝官徽州府推官。此编取汉、魏乐府及诗分为三集。以相和、吟叹、平调、清调、瑟调、楚调、大曲、杂曲之类为风，以鼓吹、横吹之类为雅，以雅舞、杂舞之类为变雅，以郊祀乐章为颂，而别附以歌诗、琴曲。又仿《诗序》之例，每篇各为小序以明其意。盖刻意续经，惟恐一毫之不似。然三代乐制，至汉尽亡。

> 	乐府之於三百篇，犹阡陌之於井田，郡县之於封建也。端绪亦有时相属，而不相属者十之九。嘉徵必摹拟刻画，一一以风、雅、颂分配之，牵强支离，固其所矣。

##### 《三苏谈》十卷（兵部侍郎纪昀家藏本）

> 	国朝高阜撰。阜字康生，号萝栖，祥符人。所录凡苏洵文二卷，苏轼文六卷，苏辙文二卷。每篇为之反覆详论，故名曰《三苏谈》。其言澜翻不竭，亦足以自畅其说。然必谓三苏本旨如是，则不尽然也。

##### 《柳洲诗集》十卷（浙江巡抚采进本）

> 	国朝陈增新等编。增新字子更，嘉善人。柳洲在嘉善熙宁门外。顺治初，增新与同里魏学渠等结诗社相倡和，称“柳洲八子”。其后攀附者日众，因遴次所作录为一编，共七十馀人。其诗体格相似，大抵五言多宗选体，七言悉学唐音。

> 	盖犹明季几社馀派也。

##### 《江左十五子诗选》十五卷（内府藏本）

> 	国朝宋荦编。荦有《沧浪小志》，已著录。是编乃荦为苏州巡抚时，甄拔境内能文之士王式丹等十五人，各选诗一卷刻之。考自古类举数人，共为标目，四八之所载，其来久矣。然文士则无是名也。文士之有是名，实胚胎於建安之七子。

> 	历代沿波，至明代而前后七子、广续五子之类，或分垒交攻，或置棋不定，而泛滥斯极。往往以声气之标榜，酿为朋党之倾轧，覆辙可历历数也。荦与王士祯并以文章宿老，领袖诗坛。士祯既以同时之人为《十子诗选》，荦亦以所拔之士编为此集。虽奖成后进，原不失为君子之用心，究未免前明诗社之习也。夫诸人诗傥不佳，裒刻何益？其诗果佳，则人人各足以自传，又何必藉此品题乎。

##### 《溯洄集》十卷（浙江汪启淑家藏本）

> 	国朝魏裔介撰。裔介有《孝经注义》，已著录。裔介尝选国初诗为《观始集》，今未见传本。是编乃所选康熙中诗，以续前集者也。意求备一时之人，故限於卷帙，不能备一人之诗，大抵一人三数首而已。惟每体之末，必附以己作，所收较他人为夥。则似不若待诸他人之论定焉。

##### 《高言集》四卷（江苏周厚堉家藏本）

> 	国朝田茂遇、董俞同编。茂遇字佛渊，顺治戊子举人。俞字苍水，终於布衣。

> 	皆华亭人。是书题曰《十五国风高言集》，而别标一闽字为子目。据其凡例，乃以一省之诗为一集。此乃十五集中之一也。

##### 《古文辑略》（无卷数，湖北巡抚采进本）

> 	国朝曹本荣编。本荣有《奏议稽询》，已著录。是书文以体分，各体前俱引文体明辨一条，大概因是书而广之。然所分子目，冗琐特甚，舛误尤多。汉文帝《贤良文学策问》、武帝《贤良策问》之类亦往往一文而两载，皆失详检。“铁券文类”止载《唐德宗赐王武俊》一篇，“谕祭文类”止载隋文帝《祭薛濬》一篇之类，亦殊挂漏。至所载之文，每篇删削，尤不免失其本未。

##### 《临川文献》八卷（两淮马裕家藏本）

> 	国朝胡亦堂编。亦堂字二齐，慈谿人。顺治辛卯举人。官临川县知县，后行取主事。是编选临川一县之文。宋晏殊、晏几道、王安石三人，明章衮、陈九川、帅机、汤显祖、邱兆麟、章世纯、艾南英、罗万藻、陈际泰、揭重熙十人，国朝游东昇、傅占衡二人。皆有集行世者。每集各为小序，书中仍各标本集之名，略如张溥《百三家集》例。但溥书全录其集，此则多所删削耳。

##### 《诗原》二十五卷（江苏周厚堉家藏本）

> 	国朝顾大申撰。大申有《堪斋诗存》，已著录。是编以诗教起於三百。降而屈、宋，则有王逸之章句；汉、魏、六朝，则有昭明之《文选》；三唐之诗，则以明李攀龙之《诗选》为能存唐声。於是总辑诸家，裒为五集：一集曰《毛诗》四卷，附以子夏之序；二集曰《楚词》五卷，述王逸之《章句》；三集曰《选诗》五卷；四集曰《选赋》四卷，录《昭明》之所选；五集曰《唐诗》七卷，录攀龙之所选。音释撰次，命曰《诗原》。每集皆有自序，夫三百篇列为《六经》。岂容以后人总集僣续其后？王逸、萧统已病不伦，乃更益以李攀龙，不亦异乎？

##### 《滕王阁集》十三卷、《滕王阁续集》（无卷数，江西巡抚采进本）

> 	国朝蔡士英编。士英字伯彦，奉天人，官漕运总督。顺治十四年，士英巡抚江西，葺滕王阁。因集自唐至明登临记胜之作，分类诠次为十三卷。又徵近人诗文为二巨册，但分体而不分卷。盖欲附入前集各体后也。陈维崧《迦陵集》有《滕王阁赋》，绝工丽，非诸人所及。然是集不载。或刊版时尚未得其稿欤？

##### 《宋金元诗永》二十卷、《补遗》二卷（内府藏本）

> 	国朝吴绮选。绮有《岭南风物记》，已著录。是编选宋、金、元诗合为一集，首有康熙戊午绮自序。其凡例谓“所选诸篇，品骨气味，规矩方圆，要不与李唐丰格致有天渊之别”云云。故颇能刊除宋人生硬之病，与元人缛媚之失。然一朝之诗，各有体裁；一家之诗，各有面目。江淹所谓楚谣汉风既非一骨，魏制晋造固已二体。蛾眉讵同貌而俱动於魂，芳草宁共气而皆悦於魄者也。必以唐法律宋、金、元，而宋、金、元之本真隐矣。即如唐人之诗，又岂可以汉、魏六朝绳之，汉、魏、六朝又岂可以风骚绳之哉？是集之所以隘。

##### 《澄远堂三世诗存》八卷（浙江巡抚采进本）

> 	国朝李绳远编。绳远有《姓氏谱》，已著录。是集合刻其曾祖应徵、祖士标、父寅之诗。应徵字伯远，万历癸酉举人，官临安县教谕，迁国子监博士。所著曰《藿园诗存》，凡六卷。士标字窿菴，官山东宁海同知。所著曰《苍雪斋诗存》，凡一卷。寅字寅生，县学生。所著曰《视彼亭诗存》，凡一卷。应徵诗有《青莲馆》、《汗漫游蓟易寓言》、《苕溪漫草》、《两都社草》、《河梁编》、《两目纪游》、《偶寄轩稿》诸编。兹集总题《藿园诗存》，盖绳远汇为一集也。朱彝尊《静志居诗话》谓弇州标榜前后五子而外，广为四十子，若似乎此外无遗贤矣。说诗者遇隆、万朝士或置不观，不知隆、万诸人已力挽叫嚣之习，归於平淡，而定陵初年，人皆修辞琢句，出入风雅之林。若李伯远、郑允升、归季思、区用孺辈，尤卓然名家，未见万历初之不及嘉靖季也。今观《藿园》一集，诚戛戛独造，亦能自立门径者。其子孙则沿波而讨奇耳。

##### 《古诗选》三十二卷（山东巡抚采进本）

> 	国朝王士祯编。士祯有《古欢录》，已著录。此编凡五言诗十七卷，七言诗十五卷。五言自汉、魏、六朝以下，唐代惟载陈子昂、张九龄、李白、韦应物、柳宗元五人。七言古逸一卷，汉、魏、六朝一卷，唐则李峤、宋之问、张说、王翰四人为一卷，王维、李颀、高適、岑参、李白为一卷。而王昌龄、崔颢二人则称附录。五卷以下则唐杜甫、韩愈，宋欧阳修、王安石、苏轼、黄庭坚、晁说之、晁补之、陆游，金元好问，元虞集、吴莱十三人之诗。而李商隐、苏辙、刘迎、刘因四人称附录。夫五言肇於汉氏，历代沿流，晋、宋、齐、梁业已递变其体格。

> 	何以武德之后，不容其音响少殊。使生於隋者，如侯夫人《怨词》之类，以正调而得存。生於唐者，如杜甫之流，亦以变声而见废。且王粲《七哀》，何异杜甫之《三别》？乃以生有先后，使诗有去留。揆以公心，亦何异李攀龙唐无五言古诗而有其古诗之说乎？至七言歌行，惟鲍照先为别调。其馀六朝诸作大抵皆转韵抑扬。故初唐诸人多转韵，而李白以下始遥追鲍照之体。终唐之世，两派并行。

> 	今初唐所录寥寥数章，亦未免拘於一格。盖一家之书，不足以尽古今之变也。至於越人歌惟存二句之类，则校刊者之疏，或以是而议士祯，则过矣。

##### 《十种唐诗选》十七卷（山东巡抚采进本）

> 	国朝王士祯编。取唐人总集八家及摘宋姚铉《唐文粹》所载诸诗，各为删汰。

> 	凡《河岳英灵集》一卷，《中兴间气集》一卷，《国秀集》一卷，《箧中集》一卷，《搜玉集》一卷，《御览集》一卷，《极玄集》一卷，《又玄集》一卷，《才调集》三卷，《唐文粹》六卷。附以士祯所选《唐贤三昧集》，共为十种。

> 	其去取一以神韵为宗，犹其本法。惟《才调集》、《唐文粹》删汰未精，门径丛杂，而《文粹》尤甚。如卢仝《月蚀》诗、陆龟蒙《江湖散人歌》，皆不能谓之盛唐格也。又韦庄《又玄集》，原书已佚，今所传者乃赝本。冯氏《才调集》凡例言之，而士祯仍为选录，亦失别裁。其《三昧集》一种，乃其生平宗旨所在，去取较为精密。世多摘出别行，今亦别著於录。又士祯《居易录》曰：“近日金陵有刻《唐诗十集》者，谓为予所订。或作序假予言曰：‘余奉此为金科玉律，年来於此道稍有会心者，得力於是书良多’云云。及访是书阅之，乃标华亭唐汝询仲言名。大旨在通高漫士、李沧溟、锺退谷三选之邮，而以汝询诗解附之，强分甲乙丙丁等目，浅陋割裂，可一笑也。”然则是书未出以前，先有伪本矣。今伪本已不传，盖辨之早也。

##### 《载书图诗》一卷（浙江巡抚采进本）

> 	国朝王士祯编。康熙辛巳，士祯官刑部尚书时，乞假旋里，改窆其亲，载书数车以归。其门人扬州禹之鼎绘为是图。一时多为题咏，士祯汇以成编。图后首载奏疏二篇，次序二篇，次题图诗八十六首，皆其门人所作。而附其侄启《座送还京》诗一首。次赠行二十四首，皆朝臣之作。而附侍讲尤侗《寄怀诗》一首，次《赐沐起程》一篇。而附朱彝尊《池北书库记》一篇，则以载书及之也。

##### 《樵川二家诗》四卷（福建巡抚采进本）

> 	国朝朱霞编。案《浙江通志》载：“朱霞，建德人，顺治乙未进士。”未知即此人否也。樵川为今邵武县。二家者，宋严羽，元黄镇成也。羽有《沧浪集》，镇成有《秋声集》，皆已著录。是本每集分为二卷，诸杂体为一卷，五七言近体为一卷。而附《沧浪诗话》于其后焉。

##### 《宋四名家诗》（无卷数，内府藏本）

> 	国朝周之鳞、柴升同编。之鳞字雪苍，海宁人。升字锦川，仁和人。是编选苏轼、黄庭坚、范成大、陆游之诗，分体排次。《东坡集》选六百首，《山谷集》选三百首，《石湖集》选四百首，《剑南集》选九百首。较吴之振《宋诗钞》所录较多，而去取未能悉当也。

##### 《杨氏五家文钞》十二卷（江西巡抚采进本）

> 	国朝杨长世及其从子以睿、以俨，从孙兆凤、兆年合刻稿也。长世字延会，瑞金人。官兴安县训导，著《影居文钞》一卷。以睿字维明。邑诸生，著《汲亭文钞》一卷、《诗钞》二卷，以俨字维庄，贡生，著《强恕斋文钞》四卷。兆凤字尔翔，官上饶县训导。著《寓鸿亭文钞》二卷。兆年字尔逢，官宜黄县训导，著《栩栩园文钞》二卷。以睿《汲亭稿》中有诗二卷，而总题曰《文钞》，用《文选》例也。

##### 《翠楼集》三卷（内府藏本）

> 	国朝刘之份编。之份字平胜，里籍未详。是集选明代闺閤之诗，分初集、二集、新集，集各一卷。其族里别编於前。朱彝尊《静志居诗话》尝讥其真赝交错云。

##### 《诗苑天声》二十一卷（江苏巡抚采进本）

> 	国朝范良撰。良字眉生，徽州人。是集选自汉至明之诗为五类：曰乐章、曰应制、曰应试、曰朝堂、曰馆课，各冠以小引。所选皆铺张富丽之作，由其体宗台阁故也。然精觕互呈，颇为淆杂。而卷首列参订姓氏凡五百九人，亦断无是事也。

##### 《练音集补》七卷（浙江汪启淑家藏本）

> 	国朝王辅铭编。辅铭字翊思，嘉定人。初，明翠校尝以嘉定代有作者，而诗篇多散逸，因采宋天圣以后迄於宏治合为一集。其第一卷为宦志，皆官於嘉定者所作。中四卷则邑人之诗。第六卷为附卷，则流寓游览诸人。第七卷为外卷，则释道之作也。其后版毁於倭，仅存钞本。辅铭以其尚有遗阙，因搜采厘订，补入三十四人。其原有姓氏而诗什未备，更加补辑者，又二十六人。原本每人各著出处本末，辅铭间采他书附之。如杨之彝尝为都统制官，非真释子，校误载入方外中，亦为驳正。其曰练音者，因嘉定本古之练祁市也。

##### 《国朝练音集》十二卷（浙江汪启淑家藏本）

> 	国朝王辅铭编。辅铭既辑补翟校《练音集》，复采本朝诗人之作，编为此集。

> 	所收自官师至方外共三百人。其体例略仿翟校原本，惟闺秀一类为辅铭所增。至校凡例，其人尚存者不录，深合古法。而辅铭此集，第一卷所载见存者至三十六人，并及其子所作。亦视校原本较为泛滥矣。

##### 《姑苏杨柳枝词》一卷（内府藏本）

> 	国朝汪琬编。琬有《尧峰文钞》，已著录。初，琬自翰林告归，居尧峰别业。

> 	偶仿白乐天作《姑苏杨柳枝词》十八章，一时东南文士多相属和。琬乃手自选定，得一百十二家，一百九十七首。令周枝楙排次成帙，而周靖为之笺注。刊本题为枝楙所辑，非其实也。今仍题琬名焉。

##### 《金华文略》二十卷（副都御史黄登贤家藏本）

> 	国朝王崇炳编。崇炳有《金华徵献略》，已著录。是编录金华一郡之文。始自汉尚书杨乔，迄於国朝徐腾，共一百一十七人，而崇炳之文亦自录焉。凡例称取《金华文徵》十之五，《金华文统》十之二，而益以他书十之三。又称《文统》之例凡论及兵机政术及为释氏而作者不录。是选汉文不及长沙家令，选宋文不及苏学士矣。故惟侧词艳语在所禁绝，他则悉凭文章，不区疆域云。

##### 《尺牍新语》二十四卷（内府藏本）

> 	国朝徐士俊、汪淇同编。士俊字野君，淇字瞻漪，并钱塘人。是编刻於康熙癸卯，采明末国初诸家尺牍，分二十四门，名有评语。大抵不出万历以来纤仄之派。

##### 《说唐诗》二十二卷（内府藏本）

> 	国朝徐增撰。增字子能，长洲人。所录唐诗三百馀首，一一推阐其作意。其说悠谬支离，皆不可训。至於分解之说，始於乐府。如《陌上桑》等篇，所注一解、二解、三解字，尚不拘句数。晋、魏所歌古辞，如《白头吟》、《塘上行》等篇，乃注四句为一解。所谓古歌以四句为一解，伧歌以一句为一解是也。然所说乃歌之节奏，非诗之格律。增与金人瑞游，取其《唐才子书》之说，以分解之说施於律诗。穿凿附会，尤失古人之意。

##### 《百名家诗选》八十九卷（福建巡抚采进本）

> 	国朝魏宪编。宪字惟度，福清人。杭世骏《榕城诗话》载所著有《枕江楼集》，今未见其本。世骏称其同友《宿白云洞》诗一首，则浮声也。宪以曹学佺有《十二代诗选》，止於天启，因选是集以补之。自天启甲子以后，康熙壬子以前，由缙绅迄方外，共得百人，人各立一小引，并列字号籍贯於前。其诗或以体序，或以类序，或以时与地序，各从原本。其登选则以得诗之先后为次，不拘行辈，而宪诗亦附於后焉。今观所选诸人，大抵皆声气标榜之习。至叶方蔼以下十人，未得其诗而先列其目。益见其不为论诗作矣。

##### 《皇清诗选》三十卷（内府藏本）

> 	国朝孙鋐编。鋐字思九，江南华亭人。其书采国初诸诗，分体编录。其凡例有曰：“论诗者必规摹初、盛，诚类优孟衣冠。然使挟其佻巧之姿，曼音促节，以为得中、晚之秘，则风斯下矣。”又曰：“数年以来，又家眉山而户剑南矣。在彼天真烂漫，畦径都绝，此诚诗家上乘。倘不衫不履，面目颓唐；或大袖方袍，迂阔可厌。辄欲夺宋人之席，几何不见绝於七子耶？”其持论未为不当。

> 	然其所选，则皆为交游声气之地，非有所别裁也。

##### 《国雅初集》（无卷数，副都御史黄登贤家藏本）

> 	国朝陈允衡编。允衡有《古人几部》，已著录。是编选国初人诗。体例一仿明顾起纶之旧，故亦以国雅为名。自魏裔介以下凡五十馀家。

##### 《宋诗删》二十五卷（内府藏本）

> 	国朝顾贞观编。贞观字华封，无锡人。由监生考授秘书院中书，后中康熙丙午举人，迁国史院典籍。是编蒐采宋代之诗，分体纂集。自谓宽於正变，而严於雅俗。删繁就简，得诗二千五百有奇。然采摭既富，颇不能自守其例。

##### 《历朝赋格》十五卷（内府藏本）

> 	国朝陆葇编。葇字义山，平湖人。康熙丁未进士，授内阁典籍。己未召试博学宏词，改翰林院编修，官至内阁学士，兼礼部侍郎。是编汇选历代之赋，分为三格：曰文赋，曰骚赋，曰骈赋。於三格之中，又各分为五类：曰天文，曰地理，曰人事，曰帝治，曰物类。起自荀卿、宋玉，下迄元、明。每格前有小引，皆其婿沈季友所作。骚赋之引则为骚赋一篇，骈赋之引则为骈赋一篇，殊为纤仄，古无是例也。

##### 《续垂棘编三集》十卷、《四集》九卷（山西巡抚采进本）

> 	国朝范鄗鼎编。鄗鼎有《理学备考》，已著录。初，鄗鼎父芸茂，当明末年，尝选辑山西之文二十卷，题曰《晋国垂棘》。鄗鼎复取其乡近人之文，依例汇辑成帙，谓之《续垂棘编》。前后共为四集。兹仅其三、四两集，非全本也。三集所录凡五十二人，四集所录凡四十七人。然多有人已前见而文属补录者，又有一集之中而一人之文前后分见者。盖随选随刊，故漫无体例如是耳。

##### 《传是楼宋人小集》（无卷数，江苏巡抚采进本）

> 	不著编辑者名氏。卷尾有嘉定戴范云跋语云，是昆山徐氏所辑，故仍题之曰《传是楼宋人小集》，然则徐乾学家本也。所录凡二十二家，一廉村薛嵎仲《止云泉诗》，一剡溪姚镛《希声雪蓬稿》，一长沙刘翰《武子小山》集，一大梁张良臣《武子雪窗小集》，一笠泽叶茵景《文顺適堂吟稿》前集及续集，一沧州高九万《菊磵小集》及续编，一钱塘俞桂晞《郄渔溪诗稿》及《渔溪乙稿》，一壶山许棐忱父《梅屋诗稿》及《融春小缀》、《梅屋杂著》、《梅屋》第三稿、第四稿，一山阴葛天民《无怀小集》，一邘州张蕴仁《溥斗野稿支卷》，一南丰石门黄大受《德容露香拾稿》，一阳穀周文璞《晋仙方泉先生诗集》，一钱塘陈起宗之《芸居乙稿》，一龙泉沈说《惟肖庸斋小集》，一金华王同祖《与之学诗初稿》，一钱塘何应龙《子翔橘潭诗稿》，一浮玉施枢《芸隐倦游稿》及《芸隐横舟稿》，一临川危稹《逢吉巽斋小集》，一螺川罗与之《与甫雪坡小稿》，一霅川吴仲孚《菊潭诗集》，一建州张至龙《季灵雪林删馀集》，一唐栖释永颐《山老云泉诗集》。皆吴之振宋诗钞所未收。然陈起《江湖小集》中则皆已收录，所遗者惟释永颐一人耳。

##### 《榕村讲授》三卷（两淮马裕家藏本）

> 	国朝李光地编。光地有《周易观彖》，已著录。是书凡分三编。上编载周、张、二程、朱子所著，中编为董仲舒、扬雄、王通、韩愈及邵子、胡宏所著，下编则贾谊、匡衡、刘向、谷永、刘歆、班固、诸葛亮、欧阳修、宋祁及王安石、曾巩、陆九渊、真德秀所著。多取其足发圣贤之理者，大抵皆儒者之言。其扬雄、谷永、刘歆诸人，则不以人废之义也。光地自序：“举成、弘之文章以勖人，举王鏊会试墨卷以韩愈成句对论语者为法，而以读杂书异说为深戒。”盖即科举之文以诱掖初学之书也。

##### 《古文精藻》二卷（内府藏本）

> 	国朝李光地编。光地为兵部侍郎时，提督顺天学政。选录此集，以诲乡曲诸生，不求尽古文之变也。

##### 《群雅集》十二卷（内府藏本）

> 	国朝李振裕编。振裕有《白石山房稿》，已著录。是编乃其督学江南时，选录诸生诗赋杂文，汇刻成集，凡十二卷，而目录则作四卷。盖卷一中分四子卷，卷二分二子卷，卷三、卷四又各分三子卷。由於随时续镌，故辗转增益。其编次漫无体例，亦由於是也。

##### 《瑞竹亭合稿》四卷（江西巡抚采进本）

> 	国朝王愈扩及其弟王愈融撰。愈扩字若先，泰和人，康熙庚戌进士。愈融字侣新，终於诸生。兄弟俱从魏禧游。愈扩文长於论古，颇能曲折如意。盖其师授如是也。愈融笔力稍弱，风骨尚未老成，较亚於其兄。是集初刻毁於兵。后愈融子元坤得旧本於建昌布衣梁份所，又手录而重刊之。

##### 《姚江逸诗》十五卷（浙江巡抚采进本）

> 	国朝黄宗羲编。宗羲有《易学象数论》，已著录。是编皆录馀姚一邑之诗。

> 	自南齐迄明，以时代为叙。其方外、闺秀、仙鬼则总汇於末卷。每人各为小传，颇足以补史事之阙。然第十五卷《韩应龙传》末云：“梨洲先生选逸诗，广极搜辑，不解何故遗此。”则此卷为后人所续无疑。非宗羲之原书，不知何以混而一之。又刘妙容事出於吴均《续齐谐记》，其人乃吴令刘惠明之女，没后魂见，是鬼非神，题曰神女，已大谬。又王敬伯虽馀姚人，而女则不知何方之产，所遇之地又在吴中，引而入之姚江，尤为无理。亦必非宗羲之旧也。

##### 《明文授读》六十二卷（浙江巡抚采进本）

> 	国朝黄宗羲编。初，宗羲辑有明一代之文为《文案》，后得昆山徐氏传是楼藏书，益以所未见文集三百馀种，增为《文海》。后其子百家以《文海》卷帙浩繁，请宗羲选其尤者为此编。其序则仍《文海》之旧，盖其门人宁波张锡琨移冠此集。以见去取宗旨云。

##### 《洛如诗钞》六卷（浙江巡抚采进本）

> 	国朝朱彝尊选录，陆奎勋编次。彝尊有《经义考》，奎勋有《陆堂易学》，皆已著录。此集皆康熙丁亥平湖人社集之作。据《奎勋诗集》，载洛如之唱起丙戌三月，至丁亥而中间。诗什则奎勋集中编次，颇有前后不同，未详其故。其以洛如名者，洛如，花名，幹如竹，实似荚，郡有文士则生也。

##### 《汉诗音注》五卷、《汉诗评》五卷（直隶总督采进本）

> 	国朝李因笃撰。因笃有《受祺堂集》，已著录。是编评点汉诗，兼注音韵。

> 	一卷至五卷题曰“汉诗音注”，六卷至十卷题曰“汉诗评”，一书而中分二名。

> 	又前五卷之评夹注句下，后五卷之评大书诗后，体例亦迥不同，不知其何所取也。

> 	顾炎武有《与因笃书》，极论古今音韵，刻於所撰《音学五书》前，盖以因笃为知古音者。然声音文字，与世转移，三代有三代之音。秦、汉有秦汉之音，晋、宋有晋、宋之音，齐、梁有齐、梁之音，自唐以后，有唐以后之音。犹之籀变而篆，篆变而隶，隶变而行。因革损益，辗转渐移，不全异亦不全同，不能拘以一律。自吴棫举六朝以上概曰古音，於是或执后以搀前，其失也杂。或执前以绳后，其失也拘。如朱虚侯《歌疏》与之韵，证之史游《急就篇》亦然；梁鸿適《吴诗隅》与流、浮、休韵，证以《日出南东隅行》亦然；燕剌王《歌鸣》与人韵，证以崔骃安《封侯诗》亦然。知汉人有汉人之韵，下不可律以今，上亦不可律以古。因笃概以三百篇之韵断其出入，未免胶柱之见。至其所评，亦罕精鉴。

> 	如谓司马迁尊项羽为本纪，冠之《汉书》，为千古具眼之类，犹隆、万后人好为高论习气也。

##### 《诗观》十四卷、《别集》二卷（内府藏本）

> 	国朝邓汉仪编。汉仪字孝威，泰州人。康熙己未召试博学鸿词，以年老授中书舍人。是编皆选辑国初诸人之作，别集则闺阁诗也。

##### 《朱子论定文钞》二十卷（浙江巡抚采进本）

> 	国朝吴震方编。震方有《读书正音》，已著录。是编取经传子史以至唐、宋诸家之文曾经朱子论定者，摘录成编。皆先列朱子之论，而以其文列於后。然编次过於求全，有因一字而录一篇者。如因辨一“腊”字，遂录“晋假道於虞”全传。“公矢鱼於棠”自是春秋经文，朱子惟辨一“矢”字，与传无关，而亦全录公子彄谏词。如是者不一而足，盖明末国初王学渐厌，又折而宗朱。风气所趋，事事借朱子以为重。遂不免牵连阑入，取盈卷帙耳。

##### 《凤池集》（无卷数，内府藏本）

> 	国朝沈玉亮、吴陈琬同编。玉亮字瑶岑，武康人。陈琬有《春秋三传同异考》，已著录。是编刻於康熙乙酉，裒国朝应制之诗，分体编辑，无所诠择。末附杂剧一折，则自古所无之创例也。

##### 《续三体唐诗》八卷（内府藏本）

> 	国朝高士奇编。士奇有《春秋地名考略》，已著录。士奇尝校注周弼三体唐诗，因复辑此编。弼书以七言绝句、七言律诗、五言律诗为三体。故此以五言古诗、七言古诗、五言排律为续三体，以补其阙。惟弼书每体分数格，而此书则每体以人为序，各有小传、诗话，为例小异耳。独是士奇既以弼书为未备，则当补完诸体，乃亦袭三体之目，仍不录五言绝句，将谓非诗之一体乎？

##### 《唐诗掞藻》八卷（内府藏本）

> 	国朝高士奇编。是书仿《文选》、《文苑英华》之例，分类选录。凡三十二门，皆馆阁之体，故名曰“掞藻”。

##### 《楚风补》五十卷（浙江巡抚采进本）

> 	国朝廖元度编。元度字大隐，长沙人。是书成於康熙甲子、丙子之间。乾隆丙寅，长沙府知府吕肃高重为删定刻之。然意主夸多，冗杂特甚，又疏於考证，舛漏尤多。如神农因茶山之葬，而收其《蜡词》；虞舜因苍梧之巡，而收其《南风》诗。甚以楚为高阳之苗裔，而收其《丹书》。假借牵附，不一而足。而罗含《湘中记》所载禹《玉牒词》，见《后汉书郡国志》注者，乃遗而不载。沈诸梁、石乞诸口语靡不滥入，而楚词乃删削不完。至戴凯之《竹谱》之类，本非诗篇，汉高帝《鸿鹄歌》之类，无与楚事，亦牵率并登，殆不可解。又如刘跛子乃北宋人，而列於六朝之际；严羽乃昭武人，而引於三湘之间。盖州县志书，率多附会先贤，借为光耀。而元度乃据志书以为之，宜其至於如是也。

##### 《四家诗钞》二十八卷（江西巡抚采进本）

> 	国朝王企埥编。企埥字苾远，雄县人。康熙乙丑进士，官至江西巡抚。

> 	四家者，清苑郭棻、钜鹿杨思圣、任邱庞垲、文安纪炅也。所录棻《学源堂集》凡六卷、思圣《旦亭集》凡八卷，垲《丛碧山房集》凡六卷，《炅桂山堂集》凡八卷。每集各为之序。棻及垲、炅皆有集，已著于录。惟思圣集今未见，独见于此编耳。

##### 《濂洛风雅》九卷（两江总督采进本）

> 	国朝张伯行编。伯行有《道统录》，已著录。是编辑周子、二程子、邵子、张子、游酢、尹焞、杨时、罗见素、李侗、朱子、张栻、真德秀、许衡、薛瑄、胡居仁、罗洪先十七家之诗。乃其官福建巡抚时所刊。案金履祥先有《濂洛风雅》，伯行是书，仍其旧名，而一字不及履祥，不可解也。

##### 《历朝赋楷》八卷（内府藏本）

> 	国朝王修玉编。修玉字倩修，钱塘人。是编成於康熙丙寅。卷首恭录圣祖仁皇帝御制《阙里桧赋》、《竹赋》二篇，次为御试叶方蔼、彭孙遹、汪霦、徐乾学四赋，均不入卷数。其集中所录，则由周末至国朝康熙中，凡一百六十七篇，各为之注。修玉所自作七赋亦附焉。末又有李兴祖《梅》、《竹》二赋，则刻成以后所续入，故题曰增选，意其欲作补遗而未成也。

##### 《于野集》七卷（江西巡抚采进本）

> 	国朝王原编。原号西亭，青浦人。康熙戊辰进士，官至给事中。是编刻於康熙庚子，乃其同郡朱霞等三十二人唱和之作，请原厘择而选定之。名曰于野者，取《易》同人于野义也。

##### 《唐宋十大家全集录》五十一卷（通行本）

> 	国朝储欣编。欣有《春秋指掌》，已著录。是编乃仿明茅坤《唐宋八家文钞》，增李翱、孙樵为十家，各为批评。亦间附考注。其中标识，悉依茅本之旧。欣自序谓“即茅所评论以窥其所用心，大抵为经义计耳。予欲破学者抱匮守残之见，所录加倍焉。至增入习之、可之，似属创见。然大家岂有定数，可以八，即可以十”云云。其说良是。然观其持论，仍不离乎经义之计。恭读御制《唐宋文醇》序文，有曰：“欣用意良美，顾其识之未充，而见之未当。则所去取，与茅坤亦未始迳庭。”睿鉴高深，物无遁状，斯诚万古之定论矣。

##### 《松风馀韵》五十一卷（浙江汪启淑家藏本）

> 	国朝姚宏绪编。宏绪号听岩，娄县人。康熙辛未进士，官翰林院检讨。是选上自六朝，下迄有明，凡云间诸人之以全集传，或篇什之仅存一二者，悉收辑之。

> 	人各缀以小传，义取博收，不能一一澄汰。其凡例有云：“集内诗有鄙僿可笑者，以采得不忍复逸，存诗所以存其人也。一之已甚”云云。则宏绪已自言之矣。

##### 《述本堂诗集》十八卷（内阁中书方维甸家藏本）

> 	国朝桐城方氏三世家集也。凡《依园诗略》一卷，《星砚斋存稿》一卷，《垢砚吟》一卷，《葆素斋集》三卷，《如是斋集》一卷，皆方登峄撰。《陆塘初稿》一卷，《出关诗》一卷，皆登峄之子式济所撰。《东闾剩稿》一卷，《入塞诗》一卷，《怀南草》一卷，《竖步吟》一卷，《叩舷吟》一卷，《宜田汇稿》一卷，《看蚕词》一卷，《松漠草》一卷，皆式济之子观承撰。登峄字凫宗，号屏垢。康熙甲戌贡生，官工部主事。坐事谪黑龙江卜魁塞。式济有《龙沙纪略》，本附刻此集之中，今别著录。观承别有《薇香》、《燕香》诸集，亦别著录。

##### 《青溪先正诗集》（无卷数，浙江巡抚采进本）

> 	国朝鲍楹编。楹字觉庭，馀杭人。康熙丙子举人，官知县。是编采淳安之诗，合为一编。以淳安古青溪地，故以为名。凡唐一人，宋六人，元五人，明十人，国朝二人。其总目所列宋之方一夔，元之方道坚、夏溥、洪震老、徐贯，国朝之徐士讷等七人，《总目补遗》又有宋方有开等六人，元汪云等二人，明余溥等七人，皆有录无书。非完本也。

##### 《延陵书塾合璧》四卷（江苏周厚堉家藏本）

> 	国朝吴季长编。季长始末未详。前有康熙丁丑自序，称“少嗜俪体文，平生酷爱梁简文、江文通二家，以为开徐、庾之先，莫有过於此者。爰手录合为一集，遂名曰《延陵书塾合璧》。盖以一人之嗜好，偶录为诵读之本，其实未为定论也。

> 	徐、庾生於梁代，於江淹为后辈，於简文则为同时。当其早年，竞为轻艳，犹可肩随。洎乎晚岁，则徐视庾瞠乎后矣，又何论简文乎？

##### 《八刘唐人诗集》八卷（内府藏本）

> 	题曰淮阴刘青夕选，不著其名。前有康熙癸未李翰熙序，称青夕尝有《唐诗十三家》之刻。又辑为此本。凡刘义、刘商、刘言史、刘得仁、刘驾、刘沧、刘兼、刘威八人，皆《全唐诗》所已具。且既以家数区分，而版心又标曰中唐诗、晚唐诗，体例亦殊未协也。

##### 《唐诗叩弹集》十二卷、《续集》三卷（内府藏本）

> 	国朝杜诏、杜庭珠同编。诏有《云川阁诗集》，已著录。庭珠，秀水人，尚书臻之子也。是书以明高棅《唐诗品汇》所录皆贞元以前之诗，故选录元和迄唐末诸作，凡一千八百七十馀篇，以补所遗。名曰《叩弹》，取陆机《文赋》语也。诸人俱系以小传，卷末间有品评。其训释考证，亦颇多可采。然如元稹《莺莺诗》、李群玉《杜丞相筵中作》及韩偓《香奁集》诸诗，皆所谓靡靡之音。一概滥登，於精审犹有愧焉。

##### 《邱海二公文集合编》十六卷（副都御史黄登贤家藏本）

> 	国朝焦映汉、贾棠所刻邱濬、海瑞集也。濬、瑞皆琼州人。映汉与棠同官於琼，故有兹刻。濬、琼《台类稿本》七十卷，此选定为十卷。瑞集有《自作稿》引，不著卷数，此选定为六卷。映汉为濬作传，又载梁云龙所作瑞传。盖是编刻於康熙戊子，时《明史》尚未成也。

##### 《明文远》（无卷数，直隶总督采进本）

> 	国朝徐文驹编。文驹有《师经堂集》，已著录。是编辑有明一代之文。前后无序跋，亦无目录。其圈点批语，皆用八比之法。至如戴良系元代遗老，王猷定系国朝人。俱收入明代，殊失断限也。

##### 《尺牍嘤鸣集》十二卷（内府藏本）

> 	国朝王相编。相字晋升，临川人。是书成於康熙己丑。采明末及国初简札分十二类，类中又分子目四十有三。大抵轻佻纤巧，沿陈继儒等之馀习。

##### 《文章鼻祖》六卷（江苏巡抚采进本）

> 	国朝杨绳武编。绳武字文叔，长洲人。康熙乙未进士，官翰林院编修。是编录六代以前诗文凡十四篇，各为评注。一《尧典》，二《禹贡》，三《洪范》，四《国语桓公自莒反》一篇，五《左传城濮之战》，六《邲之战》，七《鄢陵之战》，八《史记项羽本纪》，九《高祖本纪》，十《封禅书》，十一《平准书》，十二《汉书霍光金日磾传》，十三《古诗为焦仲卿妻作》，十四庾信《哀江南赋》，皆鸿笔也。然以为千古文章尽从此出，则绳武一家之说矣。

##### 《唐四家诗》八卷（内府藏本）

> 	国朝汪立名编。立名有《钟鼎字源》，已著录。是编合刻唐王维、孟浩然、韦应物、柳宗元四家之诗。前有自序，称四家诗为宋、元人鼻祖，学宋、元诗者当仍於唐诗求之。故以此矫其弊云。

##### 《二家诗钞》二十卷（内府藏本）

> 	国朝邵长蘅编。长蘅有《青门集》，已著录。此其所选新城王士祯、商邱宋荦之诗也。是时士祯为刑部尚书，荦为苏州巡抚。而长蘅实长洲人，又荦之门客。

> 	赵执信见之，有违言。故士祯《寄荦诗》有“《尚书》北阙霜侵鬓，开府江南雪满头。当日朱颜两年少，王扬州与宋黄州”之句。盖言己为扬州推官之日，荦为黄州通判之日，已同以诗名。初不以致位通显始并称也，然长蘅实不自远嫌，致干物议。至今论者不允，殆亦有由矣。

##### 《棣华书屋近刻》四卷（山东巡抚采进本）

> 	国朝历城朱缃、朱绛、朱纲兄弟三人之合集也。缃有《橡村集》，纲有《苍雪山房稿》，皆已著录。绛字子桓，由贡生官至广东布政使。此集凡《缃岭南草》一卷，《端江集》一卷，乃其省亲粤东时作。《绛岭南草》一卷，盖与缃同行所作。《纲济南草》一卷，中有《闻二兄自粤北归诗》，盖与缃、绛《岭南诗》同时所作。故合刊云。

##### 《诚求堂汇编》六卷（江苏周厚堉家藏本）

> 	国朝徐开锡撰。开锡字定山，常山人。康熙中贡生，官至彰德府同知。是编第一卷曰赠言，为出都时赠行之作。第二卷曰杞言，官杞县知县时邑人相赠之作，第三卷曰介言，为绅士介寿之作；曰杂著，为颂扬政绩之作。第四卷曰诗草，第五卷曰文稿，第六卷曰实政，则皆诗文及案牍也。

##### 《明文在》一百卷（江苏巡抚采进本）

> 	国朝薛熙编。熙有《练阅火器阵记》，已著录。是书仿《昭明文选》体例，於诸体之中各以类从，所录亦颇存鉴别。盖熙为汪琬门人，於古文有所受之也。

> 	然数多则简择难精，世近则是非未定。榛楛未翦，固亦势使之然耳。

##### 《汉诗说》十卷（浙江巡抚采进本）

> 	国朝费锡璜、沈用济同编。锡璜字滋衡，吴江人。自署曰成都。盖其父费密，自成都避乱，家於江南，锡璜犹署其故里也。用济字方舟，钱塘人。是编因冯惟讷《诗纪》、梅鼎祚《诗乘》所录汉诗，略为评释。卷首有凡例，持论似高，而所说殊草草。如汉人铙歌，鼓吹诸曲，沈约《宋书乐志》明言声词合写，不可复辨。本无文义可推，而必求其说以通之，遂横生穿凿。又本词与入乐之词，截然有别。如《白头吟》中“郭东亦有樵”诸句，乃伶工增入以谐律，亦曲为之解，更嫌附会。至《铎舞曲》之“圣人制礼乐”篇，不过以字记声，亦录之以为诗式。

> 	又不考据《宋志》，明其句读，尤进退无据。其中仍冯氏《诗纪》、梅氏《诗乘》之谬，皆不及订正。他姑勿论，如庞德公《于忽操》三章，本王禹偁所拟，今载于《宋文鉴》中，而列于汉诗之内。一例推尊，茫无鉴别，是可云识曲听真乎？

##### 《岭南五朝诗选》三十五卷（浙江汪启淑家藏本）

> 	国朝黄登编。登宇俊升，号积菴，番禺人。是编分为二帙。第一帙二十卷，皆载诗之为粤东作者。第二帙凡十五卷，则皆粤东人诗也。第一帙谓之名宦，颇为无理。无论其人不仕於粤东，即开卷之杜审言、宋之问、沈佺期，《唐书》具载其事，何可以名宦称欤！

##### 《义门郑氏奕叶吟集》七卷（江苏巡抚采进本）

> 	国朝郑尔垣编。尔垣字一枢，浦江人。义门二十世裔也。郑氏自宋建炎至明初，合族而居者十三世，故称义门。永乐十六年，郑昺辑其先世之诗为三卷，其从叔检讨棠序之。康熙中，尔垣又续编四卷，是为此本。其於昺原书或有所增窜与否，则莫能详也。集中或题其字，或题其官，而以其名及仕履侧注於下。考元结撰《箧中集》，载其弟融之诗，题曰季川。吕向《文选注》，谓任昉启自称任君，乃因其家集之文。而《玉台新咏》徐陵独题其字，赵宧光以为亦其子姓所钞。

> 	则家集书字，原为古例。但五卷以下既题官题字於前，而每题之下又大书姓名，则自乱其例耳。其诗往往如出一手，疑不能无所粉饰也。

##### 《义门郑氏奕叶集》十卷（江西巡抚采进本）

> 	国朝郑尔垣编。尔垣既续郑昺之书为七卷，又编次遗文得十五种。曰元郑大和《贞和集》，曰元郑钦《青梿居士》文，曰元郑涛《药房集》，曰元郑泳《半轩集》，曰明郑渊遂《初斋集》，曰明郑榦《恕斋集》，曰明郑楷《凤鸣集》，曰明郑棠《道山集》，曰明郑柏进《德斋稿》。凡仅存三首者，亦列於中。其全佚者八十种，则附存其目。大和一名又融，字顺卿，官至建康龙湾务提领大使。

> 	钦字子敬。涛字仲舒，官至大常博士。泳字仲潜，官温州路经历。渊字仲涵，榦字叔恭，官至监察御史。楷字叔度，官至蜀府长史。棠字叔美，官至翰林检讨。

> 	柏字叔端。

##### 《宋十五家诗选》十六卷（内府藏本）

> 	国朝陈訏编。訏有《句股引蒙》，已著录。十五家者，梅尧臣、欧阳修、曾巩、王安石、苏轼、苏辙、黄庭坚、范成大、陆游、杨万里、王十朋、朱子、高翥、方岳、文天祥也。每集各系小传及前人诗话，而以己所评论附焉。

##### 《笃叙堂诗集》五卷（福建巡抚采进本）

> 	侯官许氏之家集也。凡作者七人，集八种。前明一人，曰《春及堂遗稿》，许豸撰。国朝六人，曰《米友堂集》，许友撰；曰《紫藤花庵诗钞》，许遇撰；曰《少少集》，许鼎撰；曰《雪邨集》、《玉琴书屋诗集》，许均撰；曰《客游草》，许荩臣撰；曰《影香窗存稿》，许良臣撰。豸字玉史，崇祯辛未进士，官至浙江提学副使。友字有介，号瓯香，豸子也。喜书画，慕米芾之为人，构米友堂祀之。新城王士祯尝称其诗。遇字不弃，号月溪，友子也。康熙间官陈留、长洲二县知县。鼎号梅崖，均号雪邨，皆遇子。荩臣号秋泉，良臣号石泉，皆鼎子。其家有笃叙堂，为华亭董其昌所题额，因以名集。

##### 《续姚江逸诗》十二卷（浙江巡抚采进本）

> 	国朝倪继宗编。继宗字复野，馀姚人。初，黄宗羲作《姚江逸诗》，所录自齐迄明。此集续选国朝之诗，即以宗羲为首。所录凡七十五人，每人各为小传。

> 	采辑事实，颇为详备。然亦时有附会。如第二卷“谭宗”条下曰：“一日於维扬酒楼唱西楼错梦，按板谐声，备极婉转。俄有人起自邻座曰：‘子歌诚善，但中有某字犹未尽调耳。’宗初犹负气不相下。继询其人，即谱曲之于叔夜也。遂相与登西楼，访穆素徽，尽兴而别。顾其时穆已红颜化为白发”云云。案《西楼记》为袁于令所作，王士祯诗所谓“红颜顾曲袁荆州”者是也。于叔夜乃其寓名，何得云即于叔夜。况西楼今在吴江县，距扬州尚远，何得即相与同登？恐流传失实，似此不检者多矣。

##### 《韬光菴纪游集》（无卷数，浙江巡抚采进本）

> 	国朝释山止编。初，唐沙门韬光，卓锡西湖之巢隖。白居易守杭日，相与倡和。后人因以韬光名其菴。菴踞山之胜，历代游人，颇多题咏。山止康熙中住持是菴，因裒集付梓。自唐迄本朝得古今体诗五百馀首。然其中多同时投赠山止之作。声气攀援，不尽为胜地作也。

##### 《兴善寺历代名贤留题集》二卷（两淮盐政采进本）

> 	国朝释净溥编。兴善寺在嘉兴府治东南秦溪之上。是书上卷载诗，下卷载碑记。内有明大学士吕原记云：“寺创自梁天监二年，至周显德年间，坦法师开山为报恩院。宋治平元年，改兴善院。”然卷首载卢纶《题兴善寺后池诗》，则寺之著名在唐代，岂原未之考耶？全书篇幅寥寥，可资考证者殊少。旧本题明释净溥撰。今考国朝彭孙遹诸人诗，皆载于后。则净溥为康熙中人，旧题误矣。

##### 《倪城风雅》二卷（山东巡抚采进本）

> 	国朝劳巁编。巁有《半菴诗稿》，已著录。是编所录皆阳信一县之诗。

> 	上卷自明代嘉靖以后，得刘世伟等十人。下卷自国朝雍正以前得张崖等二十三人。

> 	上卷少而可观，下卷不免冗滥矣。则同时假借之故也。

##### 《三诗合编》三卷（江西巡抚采进本）

> 	国朝黄光岳编。光岳字硕庐，上高人。雍正甲辰进士，官金华县知县。是编合刻其乡吴学诗、黄鎡、李坚三人之诗。学诗字伯兴，号虚宇，嘉靖乙丑进士，官山西按察使副使。鎡字文叔，隆庆庚午举人，官西和县知县。即光岳之从高祖。

> 	坚号双江。学诗诗，共一百四十馀首。鎡所著集九种，俱残阙。光岳录其全者得一百六十九首，坚诗一百四十七首。三人同时相倡和，其诗格亦颇相似。

##### 《渠风集略》七卷（山东巡抚采进本）

> 	国朝马长淑编。长淑字汉荀，安邱人。雍正庚戌进士，官至磁州知州。初，安邱张贞欲辑其邑自明以来迄於国朝之诗，名曰《渠风》。久而未就，长淑因踵成是编。称渠风者，安邱古渠邱地也。书凡四卷，其五卷则专辑马氏一家诗，其六卷为流寓、方外、闺秀、续编四门，其七卷为诗馀。然意主夸饰风土，不免附会古人。如方外内阑入唐释皎然一诗，殊不合断自前明之例。而流寓内首列苏轼，亦非事实也。

##### 《七十二峰足徵集》一百一卷（江苏巡抚采进本）

> 	国朝吴定璋编。定璋字友篁，吴县人。是集蒐历代文士之生於太湖七十二峰间者，录其所作，共为一编。凡诗八十三卷，词二卷，赋三卷，文十三卷。所选之诗不叙时代，惟每姓各以类从，题曰某氏合编。仿《中州集》之例，人各冠以小传。徵引颇为赅洽，而大旨在因诗以存人。不免夸饰之见，复不免乡曲之私。滥采兼收，固其势所必至。又如称濮婪为吴季札之孙，录其《高山诗》三章。其诗自古未闻，不识出何典记。称周术即甪里先生，为泰伯之后，载其《紫芝歌》一首。无论四皓姓名出於附会，先儒辨之已明。即旧籍流传，此歌亦但称四皓，未云独出甪里也。是盖家牒地志自古相沿之通病，无足深诘者矣。

##### 《明伦初集》五卷、《续集》五卷（福建巡抚采进本）

> 	国朝郑文炳编。文炳字慕斯，莆田人。是书取历朝文之有关五伦者，分类辑之。每篇缀评语於后。初集刊於雍正辛亥，续集刊於乾隆甲申。其立义甚正，而所选诸文，颇无体例。即如帝王诏诰，独载唐玄宗《焚珠玉锦绣》一敕，所收未免太隘。至於徐淑《答兄弟》、锺琬《与妹》两书，不附於昆弟，而列於夫妇，尤为未协矣。

##### 《长林四世弓冶集》五卷（礼部主事任大椿家藏本）

> 	国朝林其茂编。其茂有《山阴集》，已著录。是集裒其家四世之诗。《后乐堂集》一卷，《双峰吟》一卷，皆其茂曾祖逸作。《贻桂轩集》一卷，其茂祖秉中作。《吟台诗草》一卷，其茂父赞龙作。《鷇音集》一卷，则其茂自作也。逸字德子。顺治庚子举人。秉中字与人。康熙己卯副榜贡生。赞龙有《学易大象要参》，已著录。

##### 《广东诗粹》十二卷（浙江汪启淑家藏本）

> 	国朝梁善长编。善长字崇一，顺德人。乾隆己未进士。此集所选广东诗，上起於唐，下至国朝。凡四百一十三家，一千五百五十馀首，各为之评注。先是，黄登有《五朝诗选》。善长以其持择未精，故更加蒐访，定为此集云。

##### 《莆风清籁集》六十卷（福建巡抚采进本）

> 	国朝郑王臣编。王臣字慎人，一字兰陔，莆田人。乾隆辛酉拔贡生，官至兰州府知府。是集选兴化一府自唐至国朝之诗。凡三千馀篇，作者一千九百馀人。

> 	仿金元好问《中州集》例，於诗首详其人之里居出处，生平著作。并缀以各家评语，而所自著《兰陔诗话》亦附载焉，则朱彝尊《明诗综》例也。其仙游一县，本莆阳旧地，唐时析置。明郑岳撰《莆阳文献》，尝并载入。王臣则别为三卷，以示区别。然蔡襄、蔡京、蔡卞本为同里，襄以名流推重，遂收之莆田。京，卞以奸迹彰闻，遂推之仙游。郑樵夹漈草堂，今仙游尚有遗迹。而以其博洽，又移之莆田，则亦不符公论矣。

##### 《山左明诗钞》三十五卷（广东潮阳县知县李文藻家刊本）

> 	国朝宋弼编。弼字仲良，德州人。乾隆乙丑进士，官至甘肃按察使。是集辑明代山东一省之诗，所录凡四百三十一人。其体例全仿朱彝尊之《明诗综》。其去取之间，则谨守王士祯之门径，纤毫不肯异同也。

##### 《丰阳人文纪略》十卷（江西巡抚采进本）

> 	国朝聂芳声编。芳声字晦之，永丰人。是编裒其邑人之文，自宋至明，分类编辑。然宋、元不过十人，馀皆明人之作也。

##### 《南园后五子诗集》二十八卷（江西巡抚采进本）

> 	国朝陈文藻等编。明顺德欧大任、梁有誉，从化黎民表，南海吴旦，番禺李时行五人诗也。大任六卷，有誉五卷，民表七卷，旦四卷，时行六卷。前列五人姓氏，并诸家诗评。每集之前又各附小传。其曰《南园后五子》者，南园即抗风轩，在广州城东南大忠祠侧。明初孙蕡、赵介、李德、黄哲、王佐唱酬於此，称南园五子。故大任等有后五子之目也。大任等四人各有专集，皆已著录。惟吴旦之诗久无刊本，藉此集以流传。然虽编四卷，每卷仅数首而已。后附《南园花信》一卷，则明末番禺黎遂球於《扬州社集》咏黄牡丹十首，当时推为第一。归粤之后，同里追和者九人，人各十首。编是书者因并刻於后，以备粤诗故实焉。

##### 《二南遗音》四卷（陕西巡抚采进本）

> 	国朝刘绍攽编。绍攽有《周易详说》，已著录。是编所录皆国朝关中人诗。

> 	自孙枝蔚以下共一百四十人，每人俱载履贯於前。其曰《二南遗音》者，以周时岐丰建国而言。其实周、召二南之地不止关中也。

##### 《崇川诗集》十二卷（两江总督采进本）

> 	国朝孙翔编。翔字吕溪，南通州人。是集辑通州及州属如皋、泰兴、海门三邑之诗。自宋、元至国朝，附以流寓。每人记其姓氏爵里。后缀补遗一卷。其第十卷所载皆同时之人，殊非《文选》不收何逊之义也。

##### 《东皋诗存》四十八卷（两江总督采进本）

> 	国朝王之珩编。之珩字楚白，如皋人。是集选其邑人之诗。自宋以迄於国朝，每人各详其字号官爵。所载既多近时之作，而之珩之诗收至二百馀首。王逸、徐陵、芮挺章自录己作，未如是之繁富也。

##### 《濮川诗钞》三十五卷（浙江巡抚采进本）

> 	不著编辑者名氏。所载濮淙《澹轩集》一卷，沈机梅《泾集》二卷，沈朗《恬翁集》一卷，冯允秀《梅花逸叟集》一卷，杨炜《云竹集》一卷，杨燮《勖亭集》一卷，杨炯《南游草》一卷，周映《康雪芝集》一卷，周龙雯《怀孟草》一卷，周甸《峄山集》一卷，陈选蓝《染斋集》一卷，徐晞《赤岩集》一卷，徐嘉《得月楼集》一卷，张其是《碧草轩集》一卷，陈曾祉《心隐集》四卷，沈履端《竹岳楼草》一卷，沈尧咨《晚盥集》三卷，濮光孝《学圃集》一卷，程琦《芳嵕稿》一卷，陈乐《故乡草》一卷，曹勋《萍梗集》一卷，锺梁《来霞集》一卷，陈光裕《荻书楼稿》一卷，《石墩草》一卷，张宏牧《懒髯集》一卷，陈梓客《星零草》一卷，《寓硖草》一卷，张宏范《霁阳集》二卷，沈锺泰《荻书楼遗稿》一卷，潘亮《一得吟》一卷，释佛眉《龙潭集》一卷，凡二十九人之诗，观张宏范《霁阳集》后有陈春宇跋，称从祖谨堂公选刻《濮川诗钞》，而陈光裕《荻书楼稿》前题曰《谨堂集》。是编殆即光裕所辑欤？

##### 《闺秀集初编》五卷（两淮盐政采进本）

> 	国朝季娴编。季娴字静姎，兴化女子，適李氏。是集选前明闺阁诸诗，编为四卷，皆近体也。后附词一卷。

##### 《磁人诗》十卷（直隶总督采进本）

> 	国朝杨方晃编。方晃有《孔子年谱》，已著录。是集皆录磁州之诗。自唐迄本朝作者八十馀人，得诗千馀首。各系其人之事迹出处甚详，亦颇有考据。然意在表彰，未能严於决择。其第八卷至第十卷悉载方晃及孙濂诗。濂亦磁州诸生，即校刊此集者也。

##### 《晚唐诗钞》二十六卷（内府藏本）

> 	国朝查克宏编。克宏，海宁人。是集所录凡一百一十二家。盖本明胡震亨《唐音戊签》刊削成帙，人各缀以小传，兼附考核。杜牧、李商隐、温庭筠三家所收最多，皮日休、陆龟蒙二家次之，馀皆不满百篇。其以五代末人入宋者，溷入晚唐，亦仍震亨之旧。

##### 《友声集》七卷（浙江巡抚采进本）

> 	国朝赖鲲升编。鲲升字沧峤，会昌人。其父方勃偕弟方度於邑治之西辟霞绮园，与邑人沈开进、胡应相、曾鉴、欧有骏读书其中，一时多为题咏。后鲲升兄弟复读书园中，因辑投赠之作合为一编。凡序记、书、传、赋二卷，诗五卷，盖仿《玉山草堂集例》也。

##### 《残本湖陵江氏集》五卷（江西巡抚采进本）

> 	国朝江八斗编。八斗字四达，号纯夫，贵溪人。其始祖公荣，自宋建炎间官弋阳，始迁居於贵溪之湖陵，是为湖陵江氏。其后仕宦颇盛。故八斗辑其先世诗文，分体编次，以成此集。八斗所自作亦载入焉。目录列文五卷，诗二卷，弁以历代敕命制诰，而终以附录。此本阙第二卷、第七卷及附录，疑装缉佚之。其编次颇为参错，如祷疏在题草之先，四言、六言在词调之后，《子夜》、《采莲》本为古诗，而别之为曲。其都议、关议诸名，他集亦不经见也。

> 	──右“总集类”三百九十八部，七千一百三十四卷内二十六部无卷数，皆附《存目》。

### 一百九十五 集部四十八

#### 诗文评类一文章莫盛於两汉。浑浑灝灝，文成法立，无格律之可拘。建安、黄初，体裁渐备。故论文之说出焉，《典论》其首也。其勒为一书传於今者，则断自刘勰、锺嵘。勰究文体之源流，而评其工拙；嵘第作者之甲乙，而溯厥师承。为例各殊。至皎然《诗式》，备陈法律，孟棨《本事诗》，旁采故实。刘攽《中山诗话》、欧阳修《六一诗话》，又体兼说部。后所论著，不出此五例中矣。宋、明两代，均好为议论，所撰尤繁。虽宋人务求深解，多穿凿之词；明人喜作高谈，多虚憍之论。然汰除糟粕，采撷菁英，每足以考证旧闻，触发新意。《隋志》附总集之内，《唐书》以下则并於集部之末，别立此门。岂非以其讨论瑕瑜，别裁真伪，博参广考，亦有裨於文章欤？

##### 《文心雕龙》十卷（内府藏本）

> 	梁刘勰撰。勰字彦和，东莞莒人。天监中兼东宫通事舍人，迁步兵校尉，兼舍人如故。后出家为沙门，改名慧地。事迹具《南史》本传。其书“原道”以下二十五篇，论文章体制，“神思”以下二十四篇，论文章工拙，合“序志”一篇为五十篇。据《序志篇》，称上篇以下，下篇以上，本止二卷。然《隋志》已作十卷，盖后人所分。又据《时序篇》中所言，此书实成於齐代。此本署梁通事舍人刘勰撰，亦后人追题也。是书自至正乙未刻於嘉禾，至明弘治、嘉靖、万历间凡经五刻。其“隐秀”一篇，皆有阙文。明末常熟钱允治，称得阮华山宋椠本，钞补四百馀字。然其书晚出，别无显证，其词亦颇不类。如“呕心吐胆”，似摭《李贺小传》语；“锻岁炼年”，似摭《六一诗话》论周朴语；称班姬为匹妇，亦似摭锺嵘《诗品》语。皆有可疑。况至正去宋未远，不应宋本已无一存，三百年后，乃为明人所得。又考《永乐大典》所载旧本，阙文亦同。其时宋本如林，更不应内府所藏无一完刻。阮氏所称，殆亦影撰，何焯等误信之也。至字句舛讹，自杨慎、朱谋<土韦>以下，递有校正，而亦不免於妄改。如《哀诔篇》赋宪之谥句，皆云“赋宪”当作“议德”，盖以赋形近议，宪形近惪。惪，古德字也。

> 	然考王应麟《玉海》曰：“周书谥法，惟三月既生魄，周公旦、太公望相嗣王发，既赋宪受胪於牧之野，将葬，乃制作谥。《文心雕龙》云‘赋宪’之谥，出於此。”

> 	然则二字不误，古人已言，以是例之，其以意雌黄者多矣。

##### 《文心雕龙辑注》十卷（江苏巡抚采进本）

> 	国朝黄叔琳撰。叔琳有《研北易钞》，已著录。考《宋史艺文志》有辛处信《文心雕龙注》十卷，其书不传。明梅庆生注，粗具梗概，多所未备。叔琳因其旧本，重为删补，以成此编。其讹脱字句，皆据诸家校本改正。惟《宗经篇》末附注，极论梅本之舛误，谓宜从王维俭本。而篇中所载，乃仍用梅本，非用王本。殊自相矛盾。所注如《宗经篇》中《书实纪言》，而训诂茫昧，通乎《尔雅》，则“文义晓然”句，谓《尔雅》本以释诗，无关书之训诂。案《尔雅》开卷第二字，郭注即引《尚书》“哉生魄”为证，其他释书者不一而足，安得谓与书无关？

> 	《诠赋篇》中“拓宇於楚词”句，拓宇字出颜延年《宋郊祀歌》，而改为《括宇》，引《西京杂记》所载司马相如“赋家之心，包括宇宙”语为证。割裂牵合，亦为未协。《史传篇》中“徵贿鬻笔之愆，公理辨之究矣”句，公理为仲长统字，此必所著《昌言》中有辨班固徵贿之事。今原书已佚，遂无可考。观刘知几《史通》亦载班固受金事，与此书同。盖《昌言》唐时尚存，故知几见之也。乃不引《史通》互证，而引“陈寿索米事”为注，与《前汉书》何预乎。又《时序篇》中论齐无太祖、中宗，《序志篇》中论李充不字宏范，皆不附和本书。而《指瑕篇》中《西京赋》称“中黄贲获之畴”，薛综缪注，谓之阉尹句，今《文选》薛综注中实无此语，乃独不纠弹。小小舛误，亦所不免。至於《徵圣篇》中“四象精义以曲隐”句，注引易有四象，所以示也。又引《朱子本义》曰：“四象谓阴阳老少。”案系辞易有四象，孔疏引庄氏曰：“四象谓六十四卦之中有实象，有假象，有义象。有用象，为四象也。”又引何氏说：“以天生神物八句为四象，其解两仪生四象，则谓金木水火秉天地而有。”是自唐以前均无阴阳老少之说，刘勰梁人，岂知后有邵子易乎？又“秉文之金科”句，引扬雄《剧秦美新》。“金科玉条”又引注曰：“谓法令也。言金玉，佞词也。”案李善注曰：“金科玉条谓法令。言金玉，贵之也。”此云佞词，不知所据何本。且在《剧秦美新》，犹可谓之佞词。此引注《徵圣篇》而用此注，不与本意剌谬乎？其他如注《宗经篇》三坟、五典、八索、九邱，不引《左传》，而引伪孔安国书序。注《谐讔篇》荀卿《蚕赋》，不引荀子《赋篇》，而引明人《赋苑》。尤多不得其根柢。然较之梅注，则详备多矣。

##### 《诗品》三卷（内府藏本）

> 	梁锺嵘撰。嵘字仲伟，颍川长社人。与兄岏弟屿，并好学有名。齐永明中为国子生。王俭举本州秀才，起家王国侍郎。入梁，仕至晋安王记室，卒於官。嵘学通《周易》，词藻兼长。所品古今五言诗，自汉、魏以来一百有三人，论其优劣，分为上、中、下三品。每品之首，各冠以序。皆妙达文理，可与《文心雕龙》并称。近时王士祯极论其品第之间，多所违失。然梁代迄今，邈逾千祀，遗篇旧制，什九不存，未可以掇拾残文，定当日全集之优劣。惟其论某人源出某人，若一一亲见其师承者，则不免附会耳。史称嵘尝求誉於沈约，约弗为奖借，故嵘怨之，列约中品。案约诗列之中品，未为排抑。惟序中深诋声律之学，谓蜂腰鹤膝，仆病未能；双声叠韵，里俗已具。是则攻击约说，显然可见，言亦不尽无因也。

> 	又一百三人之中，惟王融称王元长，不著其名，或疑其有所私尊。然徐陵《玉台新咏》亦惟融书字，盖齐、梁之间避齐和帝之讳，故以字行，实无他故。今亦姑仍原本，以存其旧焉。

##### 《文章缘起》一卷（两淮马裕家藏本）

> 	旧本题梁任昉撰。考《隋书经籍志》载任昉《文章始》一卷，称有录无书。

> 	是其书在隋已亡。《唐书艺文志》载任昉《文章始》一卷，注曰张绩补。绩不知何许人。然在唐已补其亡，则唐无是书可知矣。宋人修《太平御览》，所引书一千六百九十种，挚虞《文章流别》、李充《翰林论》之类，无不备收，亦无此名。今检其所列，引据颇疏。如以表与让表分为二类，骚与反骚别立两体；《挽歌》云起缪袭，不知薤露之在前；《玉篇》云起凡将，不知苍颉之更古。崔骃达旨，即扬雄《解嘲》之类，而别立旨之一名；崔瑗《草书势》，乃论草书之笔势，而强标势之一目。皆不足据为典要。至於谢恩曰章，《文心雕龙》载有明释，乃直以谢恩两字为文章之名。尤属未协，疑为依托，并书末洪适一跋亦疑从《盘洲集》中钞入。然王得臣为嘉祐中人，而所作《麈史》有曰：“梁任昉集秦、汉以来文章名之始，目曰文章缘起。自诗、赋、离骚至於势、约，凡八十五题，可谓博矣。既载相如《喻蜀》，不录扬雄《剧秦美新》；录《解嘲》而不收韩非《说杂》；取刘向《列女传》而遗陈寿《三国志评》。又曰：“任昉以三言诗起晋夏侯湛，唐刘存以为始‘鹭于飞，醉言归’；任以颂起汉之王褒，刘以始於周公时迈；任以檄起汉陈琳檄曹操，刘以始於张仪檄楚；任以碑起於汉惠帝作四皓碑，刘以管子谓无怀氏封太山刻石纪功为碑；任以铭起於秦始皇登会稽山，刘以为蔡邕铭论黄帝有巾几之铭”云云。所说一一与此本合，知北宋已有此本，其殆张绩所补，后人误以为昉本书欤？明陈懋仁尝为之注，国朝方熊更附益之。凡编中题注字者，皆懋仁语。题补注字者，皆熊所加。其注每条之下，蔓衍论文，多捃拾挚虞、李充、刘勰之言，而益以王世贞《艺苑卮言》之类，未为精要。於本书间有考证，而失於纠驳者尚多。议论亦往往纰缪。如谓枚乘《七发》源於孟子、庄子之七篇，殊为附会。又谓乡约之类当仿王褒僮约为之，庶不失古意。不知僮约乃俳谐游戏之作，其文全载《太平御览》中。岂可以为乡约之式，尤为乖舛。以原本所有，姑附存之云尔。

##### 《本事诗》一卷（两江总督采进本）

> 	唐孟棨撰。棨字初中，爵里未详。王定保《唐摭言》称“棨出入场籍垂三十馀年，年稍长於小魏公。其放榜日，出行曲谢”云云。则尝於崔沆下登第。书中韩翃条内称：“开成中，余罢梧州。”亦不知为梧州何官。《新唐书艺文志》载此书，题曰孟启。毛晋《津逮秘书》因之。然诸家称引，并作棨字，疑唐志误也。是书前有光启二年自序云：“大驾在褒中。”盖作於僖宗幸兴元时。皆采历代诗人缘情之作，叙其本事。分情感、事感、高逸、怨愤、徵异、徵咎、嘲戏七类。所记惟乐昌公主、宋武帝二条为六朝事，馀皆唐人。其中《士人代妻答诗》一首，韦縠《才调集》作《葛鵶儿》。二人相去不远，盖传闻异词。《蔷薇花落》一诗乃贾岛刺裴度作，棨所记不载缘起，疑传写脱误。其李白《饭颗山头》一诗，论者颇以为失实。然唐代诗人轶事颇赖以存，亦谈艺者所不废也。晁公武《读书志》载五代有处常子者，尝续棨书为二卷，仍依棨例，分为七章，皆唐人之诗。今佚不传，惟棨书仅存云。

##### 《诗品》一卷（内府藏本）

> 	唐司空图撰。图有《文集》，已著录。唐人诗格传於世者，王昌龄、杜甫、贾岛诸书，率皆依托。即皎然《杼山诗式》，亦在疑似之间。惟此一编，真出图手。其《一鸣集》中有《与李秀才论诗书》，谓诗贯六义，讽谕抑扬，渟蓄渊雅，皆在其中。惟近而不浮，远而不尽，然后可言意外之致。又谓梅止於酸，盐止於咸，而味在酸咸之外。其持论非晚唐所及。故是书亦深解诗理，凡分二十四品：曰雄浑，曰冲淡，曰纤秾，曰沉著，曰高古，曰典雅，曰洗炼，曰劲健，曰绮丽，曰自然，曰含蓄，曰豪放，曰精神，曰缜密，曰疏野，曰清奇，曰委曲，曰实境，曰悲慨，曰形容，曰超诣，曰飘逸，曰旷达，曰流动。各以韵语十二句体貌之。所列诸体毕备，不主一格。王士祯但取其“采采流水，蓬蓬远春”二语，又取其“不著一字，尽得风流”二语，以为诗家之极则，其实非图意也。

##### 《六一诗话》一卷（江苏巡抚采进本）

> 	宋欧阳修撰。修有《诗本义》，已著录。是书前有自题一行，称退居汝阴时集之，以资闲谈。盖熙宁四年致仕以后所作。越一岁而修卒，其晚年最后之笔也。

> 	陈师道《后山诗话》谓修不喜杜甫诗，叶梦得《石林诗话》谓修力矫西昆体。而此编载论蔡都尉诗一条，刘子仪诗一条，殊不尽然。毛晋后跋所辨，亦公论也。

> 	其中如“风暖鸟声碎，日高花影重”一联，今见杜荀鹤《唐风集》，而修乃作周朴诗。魏泰作《临汉隐居诗话》，诋其谬误。然考宋吴聿《观林诗话》曰：“杜荀鹤诗句鄙恶，世所传《唐风集》首篇‘风暖鸟声碎，日高花影重’者，余甚疑不类荀鹤语。他日观唐人小说，见此诗乃周朴所作，而欧阳文忠公亦云尔。盖借此引编以行於世矣”云云。然则此诗一作周朴，实有根据，修不误也。惟九僧之名，顿遗其八，司马光《续诗话》乃为补之，是则记忆偶疏耳。

##### 《续诗话》一卷（江苏巡抚采进本）

> 	宋司马光撰。光有《易说》，已著录。是编题曰《续诗话》者，据卷首光自作小引，盖续欧阳修《六一诗话》而作也。光传家集中具载杂著，乃不录此书。

> 	惟左圭《百川学海》收之。然传家集中亦不录“切韵指掌图”，或二书成於编集之后耶？光德行功业，冠绝一代，非斤斤於词章之末者。而品第诸诗，乃极精密。

> 	如林逋之“疏影横斜水清浅，暗香浮动月黄昏”；魏野之“数声离岸橹，几点别州山”；韩琦之“花去晓丛蝴蝶乱，雨馀春圃桔槔闲”；耿仙芝之“草色引开盘马地，箫声吹暖卖饧天”。寇准之《江南春诗》，陈尧佐之《吴江诗》，畅当、王之涣之《鹳雀楼诗》，及其父《行色诗》，相沿传诵，皆自光始表出之。其论魏野诗误改药字，及说杜甫“国破山河在”一首，尤妙中理解，非他诗话所及。

> 	惟“梅尧臣病死”一条，与诗无涉，乃载之此书，则不可解。考光别有《涑水记闻》一书，载当时杂事。岂二书并修，偶以欲笔於彼册者，误笔於此册欤？

##### 《中山诗话》一卷（江苏巡抚采进本）

> 	宋刘攽撰。攽有《文选类林》，已著录。当熙宁、元祐之间，攽兄弟以博洽名一世，而吟咏则不甚著，惟此论诗之语独传。宋人所引，多称《刘贡父诗话》。

> 	此本名曰中山，疑本无标目，后人用其郡望追题，以别於他家诗话也。花蕊夫人《宫词》本一百首，攽称仅见三十馀篇。疑王安国初传之时，或好事者有所摘抄，攽未见其全本也。其论李商隐《锦瑟诗》，以为令狐楚青衣之名，颇为影撰。其论“赫连勃勃蒸土”一条，亦不确当。不但解杜甫诗“功曹非复汉萧何”句，考之未审，为晁公武所纠；至开卷第二条所引刘子仪时，误以《论语》“师也辟”为“师也达”。漫无驳正，亦不可解。所载嘲谑之词，尤为冗杂。攽好诙谐，尝坐是为马默所弹。殆性之所近，不觉滥收欤？北宋诗话惟欧阳修、司马光及攽三家号为最古。此编较欧阳、司马二家虽似不及，然攽在元祐诸人之中，学问最有根柢。其考证论议，可取者多，究非江湖末派、钩棘字句以空谈说诗者比也。

##### 《后山诗话》一卷（江苏巡抚采进本）

> 	旧本题宋陈师道撰。师道有《后山丛谈》，已著录。是书《文献通考》作二卷。此本一卷，疑后人合并也。陆游《老学菴笔记》深疑《后山丛谈》及此书，且谓《丛谈》或其少作，此书则必非师道所撰。今考其中於苏轼、黄庭坚、秦观俱有不满之词，殊不类师道语。且谓苏轼词如教坊雷大使舞，极天下之工，而终非本色。案蔡绦《铁围山丛谈》，称雷万庆宣和中以善舞隶教坊。轼卒於建中靖国元年六月，师道亦卒於是年十一月，安能预知宣和中有雷大使借为譬况。其出於依托，不问可知矣。至谓陶潜之诗切於事情而不文，谓韩愈《元和圣德》诗於集中为最下。而裴说《寄边衣》一首，诗格柔靡，殆类小词，乃亟称之，尤为未允。其以王建《望夫石诗》为顾况作，亦间有舛误。疑南渡后旧稿散佚，好事者以意补之耶？然其谓诗文宁拙毋巧，宁朴毋华，宁粗毋弱，宁僻毋俗。又谓善为文者因事以出奇。江河之行，顺下而已，至其触山赴谷，风抟物激，然后尽天下之变。持论间有可取。其解杜甫《同谷歌》之“黄独”，百舌诗之“谗人”，解韦应物诗之“新橘”三百，驳苏轼《戏马台诗》之“玉钩、白鹤”，亦间有考证。

> 	流传既久，固不妨存备一家尔。

##### 《临汉隐居诗话》一卷（编修程晋芳家藏本）

> 	宋魏泰撰。泰有《东轩笔录》，已著录。泰为曾布妇弟，故尝托梅尧臣之名，撰《碧云騢》以诋文彦博、范仲淹诸人。及作此书，亦党熙宁而抑元祐。如论欧阳修则恨其诗少馀味，而於“行人仰头飞鸟惊”之句始终不取；论黄庭坚则讥其自以为工，所见实僻，而有“方其拾玑羽，往往失鹏鲸”之题；论石延年则以为无大好处；论苏舜钦则谓其以奔放豪健为主；论梅尧臣则谓其乏高致。惟於王安石则盛推其佳句。盖坚执门户之私，而甘与公议相左者。至“草草杯柈供笑语，昏昏灯火话平生”一联，本王安石诗，而以为其妹长安县君所作，尤传闻失实。然如论梅尧臣《赠邻居诗》不如徐铉，则亦未尝不确。他若引韩愈诗证《国史补》之不诬，引《汉书》证刘禹锡称卫绾之误，以至评韦应物、白居易、杨亿、刘筠诸诗，考王维诗中颠倒之字，亦颇有可采。略其所短，取其所长，未尝不足备考证也。

##### 《优古堂诗话》一卷（两江总督采进本）

> 	宋吴幵撰。幵字正仲，滁州人。绍圣丁丑，中宏词科。靖康中，官翰林承旨。

> 	与耿南仲力主割地之议，卒误国事。又为金人往来传道意旨，立张邦昌而事之。

> 	建炎后窜谪以死。其人本不足道，而所作诗话乃颇有可采。其书凡一百五十四条，多论北宋人诗，亦间及唐人。惟卷末载杨万里一条，时代远不相及，疑传写有讹，或后人有所窜乱欤？所论惟卷末“吏部文章二百年”一条，“裹饭非子来”一条，王僧“绰蜡凤”一条，“荷囊”一条，“阳燧”一条，“阳关图”一条，“珠还合浦”一条，“黄金台”一条，“以玉儿为玉奴”一条，“东坡用事切”一条，“妓人出家诗”一条，“蒸壶似蒸鸭”一条，“望夫石”一条，“落梅花折杨柳”一条，兼涉考证。其馀则皆论诗家用字炼句，相承变化之由。夫夺胎换骨，翻案出奇，作者非必尽无所本。实则无心闇合，亦多有之。必一句一字求其源出某某，未免於求剑刻舟。即如李贺诗“桃花乱落如红雨”句，刘禹锡诗“摇落繁英堕红雨”句，幵既知二人同时，必不相袭。岑参与孟浩然亦同时，乃以参诗“黄昏争渡”字为用浩然《夜归鹿门》诗，不免强为科配。又知张耒诗《夕阳外》字本於杨巨源，而不知《夕阳西》字本於薜能。可知辗转相因，亦复搜求不尽。然互相参考，可以观古今人运意之异同，与遣词之巧拙。使读者因端生悟，触类引申，要亦不为无益也。其中“蓬生麻中”一条，“畜不吠之犬”一条，“韩退之全用列子文”一条，“韩退之学文而及道”一条，“定命论”一条，“富郑公之言出元璹”一条，“宁人负我勿我负人”一条，皆兼论杂文，不专诗话。又“手滑”一条，“应声虫”一条，更诗文皆不相涉。盖诗话中兼及杂事，自刘攽，欧阳修等已然矣。

##### 《诗话总龟前集》四十八卷、《后集》五十卷（两江总督采进本）

> 	宋阮阅撰。阅有《郴江百咏》，已著录。案胡仔《苕溪渔隐丛话》序曰：“舒城阮阅，昔为郴江守，尝编《诗总》，颇为详备。盖因《古今诗话》，附以诸家小说，分门增广。独元祐以来诸公诗话不载焉。考编此《诗总》，乃宣和癸卯，是时元祐文章，禁而弗用，故阮因以略之”云云。据其所言，则此书本名《诗总》。其改今名，不知出谁手也。此本为明宗室月窗道人所刊，并改其名为阮一阅，尤为疏舛。其书《前集》分四十五门，所采书凡一百种。《后集》分六十一门，所采书亦一百种。摭拾旧文，多资考证。惟分类琐屑，颇有乖於体例。

> 	前有郴阳李易序，乃曰：“阮子旧集颇杂，月窗条而约之，汇次有义，棼结可寻。”

> 	然则此书已经改窜，非其旧目矣。

##### 《彦周诗话》一卷（江苏巡抚采进本）

> 	宋许顗撰。顗，襄邑人，彦周其字也。始末无可考。书中有“宣和癸卯予游嵩山”之语，下距建炎元年仅三年，当已入南宋矣。观书中载与惠洪面论《冷斋夜话》评李商隐之误，惠洪即改正。又极推其《题李愬画像》诗，称在长沙相从弥年。惠洪《冷斋夜话》亦记顗述李元膺《悼亡长短句》。盖亦宗元祐之学者，所引述多苏轼、黄庭坚、陈师道语，其宗旨可想见也。顗议论多有根柢，品题亦具有别裁。其谓韩愈齐梁及陈隋，众作等蝉噪语，不敢议，亦不敢从。又谓论道当严，取人当恕。俱卓然有识。惟讥杜牧《赤壁》诗为不说社稷存亡，惟说二乔。

> 	不知大乔，孙策妇。小乔，周瑜妇。二人入魏，即吴亡可知。此诗人不欲质言，变其词耳。顗遽诋为秀才不知好恶，殊失牧意。又以適怨清和解李商隐《锦瑟》诗，亦穿凿太甚。至汉武帝《李夫人歌》本以之时为韵，乃读立而望之偏为句，则此歌竟不用韵，尤好奇而至於不可通。其他杂以神怪梦幻，更不免体近小说。

> 	然论其大致，瑕少瑜多，在宋人诗话之中，犹善本也。

##### 《紫微诗话》一卷（江苏巡抚采进本）

> 	宋吕本中撰。本中有《春秋集解》，已著录。本中历官中书舍人，权直学士院。故诗家称曰吕紫微，而所作诗话亦以紫微为名。其中如李鼎祚《易解》诸条，偶涉经义；秦观《黄楼赋》诸条，颇及杂文；吴俦《倒语》诸条，亦间杂谐谑。

> 	而大致以论诗为主。其学出於黄庭坚，尝作“江西宗派图”，以庭坚为祖，而以陈师道等二十四人序列於下。宋诗之分门别户，实自是始。然本中虽得法於豫章，而是编称述庭坚者惟“范元实”一条，“从叔知止”一条，“晁叔用”一条，“潘邠老”二条，“晁无咎”一条，皆因他人而及之。其专论庭坚诗者，惟“欧阳季默”一条而已。馀皆述其家世旧闻，及友朋新作。如横渠张子、伊川程子之类，亦备载之，实不专於一家。又极称李商隐《重过圣女祠》诗“一春梦雨常飘互，尽日灵风不满旗”一联，及嫦娥诗“嫦娥应悔偷灵药，碧海青天夜夜心”二句，亦不主於一格。盖诗体始变之时，虽自出新意，未尝不兼采众长。自方回等一祖三宗之说兴，而西昆、江西二派乃判如冰炭，不可复合。元好问题《中州集》末，因有“北人不拾江西唾，未要曾郎借齿牙”句，实末流相诟，有以激之。观於是书，知其初之不尽然也。王士祯《古夫于亭杂录》曰：“《紫微诗话》载张子厚诗‘井丹已厌尝葱叶，庾亮何劳惜薤根’，三韭二十七，乃杲之事，与元规何涉？张误用而居仁亦无辨证，何也？”今考《南齐书庾杲之传》，杲之清贫自业，食惟有韭菹、沦韭、生韭、杂菜。或戏之曰：“谁谓庾郎贫？食鲑尝有二十七种。”则杲之但有食韭事，实不云薤。《晋书庾亮传》载：“亮啖薤，因留白。陶侃问曰：‘安用此为？’亮曰：‘故可以种。’则惜薤实庾亮事，与杲之无关。此士祯偶然误记，安可反病本中失於辨证乎！

##### 《四六话》二卷（江苏巡抚采进本）

> 	宋王铚撰，铚有《侍儿小名录补遗》，已著录。其书皆评论宋人表启之文。六代及唐，词虽骈偶，而格取浑成。唐末、五代，渐趋工巧。如罗隐代钱镠《贺昭宗更名表》，所谓“右则虞舜之全文，左则姬昌之半字”者，当时以为警策是也。宋代沿流，弥竞精切。故铚之所论，亦但较胜负於一联一字之间。至周必大等，承其馀波，转加细密。终宋之世，惟以隶事切合为工。组织繁碎，而文格日卑，皆铚等之论导之也。然就其一时之法论之，则亦有推阐入微者。如诗家之有句图，未可废也。上卷之末，载其父素为滕甫辨谤乞郡劄子误刻苏轼集中。铚据素手迹，殆必不诬。今轼集仍载此文，盖失於厘正。此亦足以资考订焉。

##### 《珊瑚钩诗话》三卷（江苏巡抚采进本）

> 	宋张表臣撰。表臣字正民，里贯未详。官右承议郎，通判常州军州事。绍兴中，终於司农丞。是编名曰《珊瑚钩》者，取杜甫诗“文采珊瑚钩”句也。其书虽以诗话为名，而多及他文，间涉杂事，不尽论诗之语。又好自载其诗，务表所长，器量亦殊浅狭。其论杜甫《游龙门奉先寺》诗，改“天阙”为“天阅”，引据支离，已为前人所驳。又如论杜牧“拟把一麾江海去”句，以为误用颜延年语，以麾斥之麾为麾旄。然考崔豹《古今注》曰：“麾者所以指麾也，武王执白旄以麾是也。乘舆以黄，诸公以朱，刺史二千石以纁。”据其所说，则刺史二千石乃得建麾。牧将乞郡，故有“拟把一麾”之语，未可云误。表臣所论亦非也。然表臣生当北宋之末，犹及与陈师道游，与晁说之尤相善，故其论诗往往得元祐诸人之馀绪。在宋人诗话之中，固与惠洪《冷斋夜话》在伯仲之间矣。

##### 《石林诗话》一卷（江苏巡抚采进本）

> 	宋叶梦得撰。梦得有《石林春秋传》，已著录。是编论诗，推重王安石者不一而足。而於欧阳修诗，一则摘其评《河豚诗》之误，一则摘其语有不伦，亦不复改，一则摭其疑“夜半钟声”之误。於苏轼诗，一则讥其“系懑割愁”之句为险诨；一则讥其“捐三尺字”及“乱蛙”两部句为歇后；一则讥其失李廌；一则讥其不能听文同；一则讥其石建牏厕之误。皆有所抑扬於其间。盖梦得出蔡京之门，而其婿章冲则章惇之孙，本为绍述馀党。故於公论大明之后，尚阴抑元祐诸人。然梦得诗文，实南、北宋间之巨擘。其所评论，往往深中窾会，终非他家听声之见，随人以为是非者比。略其门户之私，而取其精核之论，分别观之，瑕瑜固两不相掩矣。

##### 《藏海诗话》一卷（永乐大典本）

> 	宋《藏海诗话》载於《永乐大典》中，不著撰人名氏。自明以来，诸家亦不著录。考《永乐大典》载宋吴可有《藏海居士集》，已裒辑成编，别著於录。与此书名目相合。又集中有《为王诜题春江图诗》，又多与韩驹论诗之语。所载宣和政和年月，及建炎初避兵南窜，流转楚粤，与此书卷末称自元祐至今六十馀年者，时代亦复相合。则是书其可所作欤？其论诗每故作不了了语，似乎禅家机锋，颇不免於习气。他如引徐俯之说，以杜甫“天棘蔓青丝”句为见柳而忆马，颇病支离。讹渝阴为阴沦，并讹《广雅》为《尔雅》，亦小有舛误。然及见元祐旧人，学问有所授受。所云：“诗以用意为主，而附之以华丽，宁对不工，不可使气弱，足以救西昆秾艳之失。”又云：“凡看诗须是一篇立意，乃有归宿处。”又云：“学诗当以杜为体，以苏、黄为用。杜之妙处藏於内，苏、黄之妙处发於外。”

> 	又云：“绝句如小家事，句中著大家事不得。若山谷《蟹诗》用虎争及支解字，此家事大，不当入诗中。”又云：“七言律诗极难做，盖易得俗，所以山谷别为一体。”皆深有所见。所论有形之病、无形之病，尤抉摘入微。其他评论考证，亦多可取。而胡仔《苕溪渔隐丛话》、魏庆之《诗人玉屑》网罗繁富，俱未及采录。则在宋代已不甚显。固宜表而出之，俾谈艺者有考焉。

##### 《风月堂诗话》二卷（内府藏本）

> 	宋朱弁撰。弁有《曲洧旧闻》，已著录。是编多记元祐中欧阳修、苏轼、黄庭坚、陈师道、梅尧臣及诸晁遗事。首尾两条，皆发明锺嵘“思君如流水既是即目，明月照积雪羌无故实”之义，盖其宗旨所在。其论黄庭坚用昆体工夫，而造老杜浑成之地，尤为窥见深际。后来论黄诗者皆所未及。前有自序。题庚申闰月。

> 	考庚申为绍兴十年，当金熙宗天眷三年。弁以建炎元年使金，羁留十七年乃还，则在金时所作也。末有咸淳壬申月观道人跋，称得於永城人朱伯玉家。盖北方所传之本。意弁使金时遗其稿於燕京，度宗时始传至江左，故晁、陈二家皆不著录。

> 	观元好问《中州集》收录弁诗，知其著作散落北方者多，固不得以晚出疑之矣。

> 	其序但题甲子，不著绍兴纪年。殆亦金人传写，不用敌国之号，为之削去欤？

##### 《岁寒堂诗话》二卷（永乐大典本）

> 	宋张戒撰，钱曾《读书敏求记》作赵戒，传写误也。考戒名附见《宋史赵鼎传》，不详其始末。惟李心传《建炎以来系年要录》载：戒，正平人。绍兴五年四月以赵鼎荐，得召对，授国子监丞。鼎称其登第十馀年，曾作县令，则尝举进士也。又载绍兴八年三月，戒以兵部员外郎守监察御史。是年八月，守殿中侍御史。十一月，为司农少卿。旋坐疏留赵鼎，改外任。十二年，罗汝楫劾其沮和议，党於赵鼎、岳飞，特勒停。二十七年九月，以佐宣教郎主管台州崇道观。不言所终，盖即终於奉祠矣。初，戒以论事切直，为高宗所知。其言当以和为表，以备为里，以战为不得已，颇中时势。故淮西之战，则力劾张浚、赵开。而秦桧欲屈己求和，则又力沮，卒与赵鼎并逐。盖亦鲠亮之士也。是书通论古今诗人，由宋苏轼、黄庭坚上溯汉、魏、风、骚，分为五等。大旨尊李、杜而推陶、阮。

> 	始明言志之义，而终之以无邪之旨，可谓不诡於正者。其论唐诸臣咏杨太真事，皆为无礼。独杜甫立言为得体，尤足维世教而正人心。又专论杜甫诗三十馀条，亦多宋人诗话所未及。考《说郛》及《学海类编》载此书，均止寥寥三四页。此本为《永乐大典》所载，犹属完帙。然有二条，此本遗去，而见於《学海类编》者。今谨据以增入，庶为全璧。《读书敏求记》本作一卷，今以篇页稍繁，厘为上下卷云。

##### 《庚溪诗话》二卷（江苏巡抚采进本）

> 	宋陈岩肖撰。岩肖字子象，金华人。父德固，死靖康之难。绍兴八年，以任子中词科，仕至兵部侍郎。此编记其於靖康间游京师天清寺事，犹及北宋之末。

> 	而书中称高宗为太上皇帝，孝宗为今上皇帝，光宗为当今皇太子，则当成於淳熙中。上溯靖康已六十年，盖其晚年之笔也。卷首先载宋累朝御制，附以“汉高帝、唐文皇、宣宗”三条。次即历叙唐、宋诗家，各为评骘。而於元祐诸人，徵引尤多。盖时代相接，颇能得其绪馀，故所论皆具有矩矱。其中如赵与旹《宾退录》所称《虞中琳送林季仲》诗，殊嫌陈腐。又厉鹗《宋诗纪事》摘所载蔡肇《睦州诗》“叠嶂巧合丁字水，腊梅迟见二年花”句，实为杜牧之诗，亦间舛误，然大旨不诡於正。其论“山谷诗派”一条，深斥当时学者未得其妙，而但使声韵拗捩，词语艰涩，以为江西格，尤为切中后来之病。至遗篇佚句，缀述见闻，亦间有宋人诗集所未及者。宋末左圭尝辑入《百川学海》中，但题西郊野叟述，而佚其名氏。明胡应麟《笔丛》据中间论皇太子作诗一条，自题其名，始考定为岩肖所作。然吴师道《敬乡录》已云岩肖著《庚溪诗话》，具有明文，不待应麟始知矣。

##### 《韵语阳秋》二十卷（两江总督采进本）

> 	宋葛立方撰。立方有《归愚集》，已著录。是编杂评诸家之诗，不甚论句格工拙，而多论意旨之是非，故曰阳秋，用晋人语也。然晋人以避讳之故，改春为阳可也。宋不讳春而立方乃袭旧文，是好奇而无理矣。其中如偏重释氏，谓欧阳修梦见十王，得知罪福，后亦信佛之类，则未免虚诬；议屈原自沈为不知命之类，则未免偏驳；论李、杜、苏、黄皆相轻相诋之类，则未免附会。赵与旹《宾退录》尝议其误以郑合敬诗为郑谷诗，又议其不知阮咸出处。今观所载，如以江淹“杂拟赤玉隐瑶溪”句为谢灵运诗；以苏轼“老身倦马河堤永，踏尽黄榆绿槐影”句为杜甫诗；以李白“解道澄江净如练，令人长忆谢玄晖”句为袭郑谷之语，皆未免舛误，尚不止与旹之所纠。然大旨持论严正，其精确之处，亦未可尽没也。

##### 《溪诗话》十卷（浙江鲍士恭家藏本）

> 	宋黄彻撰。彻字常明，陈振孙《书录解题》作莆田人。《八闽通志》作邵武人，振孙时去彻未远，当得其真也。朱彝尊《曝书亭集》有是书跋，厉鹗《宋诗纪事》亦载彻诗。彝尊但据《八闽通志》知为绍兴十五年进士，鹗亦但据此书自序言其尝官辰州，皆不详其始末。惟鲍氏知不足斋藏本前有乾道四年陈俊卿序，又有彻子廓，彻孙焘，及黄永存、聂棠四跋，焘跋载杨邦弼所作墓志，称彻登宣和甲辰第。授辰州辰溪县丞，就升令。在任五年，辟差沅州军事判官摄倅事。继权麻阳县，寻辟鄂之嘉鱼令。复权岳之平江，越半岁即真。复忤权贵，弃官归。

> 	张浚欲辟之入幕，不肯就，遂终老於家。又称其在沅州定猺贼之乱，在麻阳擒巨寇曹成，在平江佐征杨幺，运饷亦有功。而卒以不善谐俗罢。所叙彻之生平，尚可概见。彝尊及鹗盖均未见此本，故所言或舛或略也。其论诗，大抵以风教为本，不尚雕华。然彻本工诗，故能不失风人之旨。非务以语录为宗，使比兴之义都绝者也。

##### 《唐诗纪事》八十一卷（江苏巡抚采进本）

> 	宋计有功撰。有功字敏夫，其始末未详。李心传《建炎以来系年要录》载：“绍兴五年秋七月戊子，右承议郎新知简州计有功提举两浙西路常平茶盐公事。

> 	有功，安仁人，张浚从舅也。”又考郭印《云溪集》，有和计敏夫《留题云溪诗》曰：“知君绝学谢芸编，语默行藏不碍禅。亲到云溪重说偈，天开地辟见纯全。”

> 	则敏夫为南渡时人。详印诗意，盖耽味禅悦之士。而是集乃留心风雅，采摭繁富，於唐一代诗人或录名篇，或纪本事，兼详其世系爵里，凡一千一百五十家。唐人诗集不传於世者，多赖是书以存。其某篇为某集所取者，如《极玄集》、《主客图》之类亦一一详注。今姚合之书犹存。张为之书独藉此编以见梗概，犹可考其孰为主，孰为客，孰为及门，孰为升堂，孰为入室。则其辑录之功，亦不可没也。

> 	惟其中多委巷之谈。如谓李白微时曾为县吏，并载其牵牛之谑、溺女之篇。俳谐猥琐，依托显然，则是榛楛之勿翦耳。

##### 《观林诗话》一卷（浙江范懋柱家天一阁藏本）

> 	宋吴聿撰。聿字子书，自署楚东人。楚东地广，莫能知其邑里。陈振孙《书录解题》载此书，亦云不知何人。案书中称“衣冠中有微时为小吏者，作《三角亭诗》，有‘夜欠一檐雨，春无四面花’之语。献其所事，异之，使学。果后登第，今为郎矣”云云。案曾三《异同话录》载此事，称为余子清之祖仁廓。则子书盖南宋初人，故所称引，上至苏轼、黄庭坚、贺铸，下至汪藻、王宣而止也。

> 	其中如辨陆厥《中山王孺子妾歌》误用安陵君一条，李善《文选注》已先有此论。

> 	聿抒为新得，盖偶未及检。又引《摭言》赵牧学李长吉歌诗一条，《摭言》无此文，盖记杜牧语又误增学李长吉歌诗一句，亦为疏舛。卷末录谢朓事三条，不加论断，殊无所取。核其词意，似乎欲解王安石、欧阳修倡和诗中“吏部文章二百年”句，而其文未毕。或传写有所佚脱，又误分一则为三则欤？聿之诗学出於元祐，於当时佚事，尤所究心。如谓黄庭坚论黄独为土芋，而云或以为黄精者，乃指苏轼“诗人空腹待黄精，生事只看长柄械”句，而不欲显名。又陈师道所称“但解开门留我住，主人不问是谁家”句，乃苏轼《藏春》两绝句之一，托云古语。又苏轼“不向如皋闲射雉，人间何以得卿卿”句，世讥轼误以如皋为地名。

> 	聿谓亲见其手写《会猎诗》，“不向”乃作“向不”。又轼尝名贾耘老之妾曰双荷叶，世不晓所谓。聿谓其事载《泉南老人集》，取双髻并前之义，其名出於温庭筠词。《渑水燕谈》称张舜民题苏轼《老人行役》诗，乃苏辙作，王辟之误记。

> 	轼《梅花诗》用返魂字乃用韩偓《金銮秘记》中语。说者误引“苏德哥及聚窟州返魂香”事。皆查慎行补注苏诗所未及。又如黄庭坚《与惠洪》诗，实用陈平“传解衣臝而刺船”句相谑。洪作《冷斋夜话》，乃以欲加冠巾自解，与庭坚自称从王安石得古诗句法，及安石词“揉蓝一水萦花草”句，乃追用所见江上人家壁间绝句诸事，亦他书所未言。至於引郭义恭《广志》证陆龟蒙诗“蕙炷”字，引尉迟枢《南楚新闻》证僧诗“毡根”字，引《隋书礼志》证古诗“长跪问故夫”句，引许慎《说文》证“衣亦可名不借，不独草屦”，引《南史邱仲宇传》证唐诗《半夜钟》，引《宋书》证“吴融误用虞啸”事，引《世说新语》庾亮事证“著屐登楼”。引《元结自序》证欧阳修、黄庭坚误读笭箵字，引潘岳《西征赋》证晁错之错可读七各切，引江淹《杂拟诗》证《东观奏记》误称沈约，引顾愔《新罗图记》证松五粒非五鬛，引《歌录》证殷芸小说误解蜻蛚，引《西京杂记》驳贺铸词误用玉砚生冰。以及驳苏轼误以白居易《除夜诗》为《寒食诗》，以长桑君为仓公，以《左传》“小人之食”为“小人之羹”诸条，皆足以资考证。

> 	在宋人诗话之中，亦可谓之佳本矣。

##### 《四六谈麈》一卷（浙江汪启淑家藏本）

> 	案此书为左圭《百川学海》所刊旧本。卷首但题灵石山药寮字，不著撰人。

> 	《书录解题》载为谢伋撰，考书中时自称伋，则其说是也。伋字景思，上蔡人。

> 	官至太常少卿。参政克家之子，良佐之从孙。所称逍遥公，即良佐也。其论四六，多以命意遣词分工拙，视王铚《四六话》所见较深。其谓四六施於制诰、表奏、文檄，本以便宣读，多以四字六字为句。宣和间多用全文长句为对，习尚之久，至今未能全变。前辈无此格。又谓四六之工在於翦裁，若全句对全句，何以见工。

> 	尤切中南宋之弊。其中所摘名句，虽与他书互见者多，然实自具别裁，不同剿袭。

> 	如王铚《四六话》载廖明略贺安厚卿、张丞相诸启，凡数联，伋皆不取，而别取其为厚卿《举挂功德疏》一篇，知非随人作计者矣。费衮《梁谿漫志》曰：“谢景思《四六谈麈》甚新奇，然载陈去非草义阳朱丞相制有语忌，令贴改事。”

> 	又载：“谢显道初不入党籍，朱震乞依党籍例命官事皆误。朱制乃有旨令綦处厚贴麻，非令其自贴改。谢显道崇宁元年实曾入党籍，景思记当时所见，偶尔差舛。

> 	恐误作史者采取，故为是正之”云云。是疏漏之处，亦所不免。然不以一二微瑕掩也。

##### 《环溪诗话》一卷（永乐大典本）

> 	不著撰人名氏。皆品评吴沆之诗，及述沆论诗之语。卷首称沆为先环溪，又注其下曰：“此集非门人所编，只称先生为环溪，盖其后人所追记。”赵与旹《宾退录》称为吴德远《环溪诗话》，似乎沆所自著者误也。沆所著有《三坟训义》、《易璇玑》、《论语发微》、《易礼图说》、《老子解》、《环溪集》诸书。今惟《易璇玑》存，已著於录。其经术颇有足取，而诗亦戛戛自为，不囿於当时风气。其大旨以杜甫为一祖，李白、韩愈为二宗。亦间作黄庭坚体，然非所专主。其与张右丞论杜诗“旌旗日暖龙蛇动”句为一句能言五物，“乾坤日夜浮”句为一句能满天下一条（案第一条孙尚书下注曰：“环溪所与人议论。只称官职不敢指名字。”故《宾退录》不知张右丞之名。今亦仍其原文。）《宾退录》尝驳之曰：“若以句中事物之多为工，则必皆如陈无已‘椒桧楠栌枫柞樟’之句（案陈师道此句实本之《柏梁台诗》“枇杷橘栗桃李梅”非所自创，赵与旹不引汉诗而引此句，或以汉诗仅六物欤），而后可以独步，虽杜子美亦不能专美。

> 	若以‘乾坤日夜浮’为满天下句，则凡言天地宇宙四海者皆足以当之矣，何谓无也。张辅喜司马子长五十万言纪三千年事，张右丞喜杜子美一句谈五物，识趣正同”云云。其掊击颇当。盖宋诗多空疏率易，故沆立多用实字则健之说。而主持太过，遂至於偏。又所举白间黄里，杀青生白、素王黄帝、小乌大白、竹马木牛、玉山银海诸偶句，亦小巧细碎，颇於雅调有乖。所自为诗如“草迷花径烦调护，水汨莲塘欠节宣”之类，自谓摹仿豫章。实仅得其不佳处，尤不可训。然其取法终高，宗旨终正，在宋人诗话之中，不能不存备一家也。赵与虤《娱书堂诗话》亦称其《观获诗》“新月辉辉动，黄云渐渐收”之句为形容最工云。

##### 《竹坡诗话》一卷（江苏巡抚采进本）

> 	宋周紫芝撰。紫芝有《太仓稊米集》，已著录。周必大《二老堂诗话》辨金锁甲一条，称《紫芝诗话》百篇，此本惟存八十条。又《山海经》诗一条称《竹坡诗话》第一卷，则必有第二卷矣。此本惟存一卷，盖残阙也。必大尝讥其解绿沈金锁之疏失。又讥其论陶潜“刑天舞干戚”句剿袭曾纮之说。又讥其《论谯国集》一条，皆中其失。他如论王维袭李嘉祐诗，尚沿李肇《国史补》之误。论柳宗元身在刀山之类，亦近於恶诨。然如《辨嘲鼾睡》非韩愈作，辨《留春不住》词非王安石作，辨《韩愈调张籍诗》非为元稹作，皆有特见。其馀亦颇多可采。

> 	惟其中李白、柳公权与文宗论诗一条，时代殊不相及。此非僻人僻事，紫芝不容舛谬至此。殆传写者之误欤？

##### 《苕溪渔隐丛话前集》六十卷、《后集》四十卷（江苏巡抚采进本）

> 	宋胡仔撰。仔字元任，绩溪人。舜陟之子，以荫授迪功郎、两浙转运司幹办公事，官至奉议郎，知常州晋陵县。后卜居湖州，自号“苕溪渔隐”。其书继阮阅《诗话总龟》而作。前有自序，称“阅所载者皆不录”。二书相辅而行，北宋以前之诗话大抵略备矣。然阅书多录杂事，颇近小说。此则论文考义者居多，去取较为谨严。阅书分类编辑，多立门目。此则惟以作者时代为先后，能成家者列其名，琐闻轶句则或附录之，或类聚之，体例亦较为明晰。阅书惟采摭旧文，无所考正。此则多附辨证之语，尤足以资参订。故阅书不甚见重於世，而此书则诸家援据，多所取资焉。《新安文献志》引方回《渔隐丛话》考曰：“元任寓居霅上，谓阮阅《闳休诗总》成於宣和癸卯，遗落元祐诸公。乃增纂集自国风、汉、魏、六朝以至南渡之初，最大家数，特出其名。馀入杂纪，以年代为后先。回幼好之，学诗实自此始。元任以闳休分门为未然，有汤岩起者，闳休乡人，著《诗海遗珠》，又以元任为不然。回闻之吾州罗任臣毅卿，所病者元任纪其自作之诗不甚佳耳。其以历代诗人为先后，於诸家诗话有去有取，间断以己意，视皇朝类苑中概而并书者，岂不为优”云云。虽乡曲之言，要亦不失公论也。

##### 《文则》二卷（江苏巡抚采进本）

> 	宋陈骙撰。骙有《南宋馆阁录》，已著录。按《太平御览》引挚虞《文章流别论》曰：“古诗之四言者，‘振鹭于飞’是也，汉郊庙歌多用之。五言者，‘谁谓雀无角，何以穿我屋’是也，乐府用之。六言者，‘我姑酌彼金罍’是也，乐府亦用之。七言者，‘交交黄鸟止于桑’是也，於俳调倡乐世用之。九言者，‘泂酌彼行潦浥彼注兹’是也，不入歌谣之章，故世希为之。”文章句法，推本《六经》矣，兹其权舆也。刘知几《史通》特出《模拟》一篇，於貌同心异、貌异心同辨析特精，是又不以句法求六经矣。骙此书所列文章体式，虽该括诸家，而大旨皆准经以立制。其不使人根据训典，镕精理以立言，而徒较量於文字之增减，未免逐末而遗本。又分门别类，颇嫌於太琐太拘，亦不免舍大而求细。然取格法於圣籍，终胜摹机调於后人。其所标举，神而明之，存乎其人。固不必以定法泥此书，亦不必以定法病此书也。

##### 《二老堂诗话》一卷（江苏巡抚采进本）

> 	宋周必大撰。必大有《玉堂杂记》，已著录。是书其论诗之语，凡四十六条，原载《平园集》中。此后人钞出别行者也。必大学问博洽，又熟於掌故，故所论多主於考证。如“王禹偁不知贡举”一条，“刘禹锡淮阴行”一条，“欧阳修诗报班齐”一条，又“陆游说苏轼诗”一条，周紫芝“论金锁甲”一条，司空山“李白诗”一条，杜甫“诗闲殷阑韵”一条，皆极精审。至於“奚斯作颂”一条，偏主扬雄之说；“梅葩坠素”一条，牵合韩愈之语。皆未免偏执。又辨“缥缈”字一条，知引苏轼诗，而不知出王延寿《灵光殿赋》。辨“一麾江海”一条，知不本颜延之诗，而不知出於崔豹《古今注》。是皆援据偶疏者。然较其大致，究非学有本原者不能作也。

##### 《诚斋诗话》一卷（江苏巡抚采进本）

> 	宋杨万里撰。万里有《诚斋易传》，已著录。此编题曰诗话，而论文之语乃多於诗，又颇及谐谑杂事。盖宋人所著，往往如斯，不但万里也。万里本以诗名，故所论往往中理。而万里为诗，好用文句及俚语。故以李师中之“山如仁者寿，水似圣之清”为善用经。以苏轼之“避谤诗寻医，畏病酒入务”，僧显万之“探支春色墙头朵，阑入风光竹外梢”为善用字。与自称其“立岸风大壮，还舟灯小明”，以诗篇名对易卦者，均非定论。又李商隐“夜半宴归宫漏永，薜王沉醉寿王醒”二句，暴扬国恶，至为无礼。万里以为微婉显晦，尽而不汙，尤宋人作诗好为讦激之习气矣。至於万里时代距南渡初不远，乃以隆祐太后布告中外手诏为劝进高宗手书，於考论典故亦为纰谬。殆所谓瑕瑜不掩，利钝互陈者欤？全书已编入《诚斋集》中。此乃别行之本，今亦别著於录焉。

##### 《馀师录》四卷（永乐大典本）

> 	宋王正德撰。正德《宋史》无传，其爵里皆未详。此书前有自序，称绍熙四年，则光宗时人也。其书辑前代论文之语，自北齐下迄於宋。虽习见者较多，而当时遗籍今不尽传者，亦往往而在。宋人论文，多区分门户，务为溢美溢恶之辞。

> 	是录采集众说，不参论断，而去取之间，颇为不苟，尤足尚也。徵引时有小误，盖传写之讹。序称疲於酬答，录此以代口述。故时代先后，略不铨次。此书《宋志》不著录。《文渊阁书目》载王正德《馀师录》一部，一册，亦久无传本。惟载於《永乐大典》中，首尾虽完具，而不分卷数。今约略篇页，定为四卷。各考其讹阙，注於句下。序次则仍其旧云。

##### 《沧浪诗话》一卷（内府藏本）

> 	宋严羽撰。羽有诗集，已著录。此书或称《沧浪吟卷》。盖闽中刊本，以诗话置诗集之前为第一卷，故袭其诗集之名，实非其本名也。首诗辨，次诗体，次诗法，次诗评，次诗证，凡五门。末附《与吴景仙论诗书》。大旨取盛唐为宗，主於妙悟。故以如空中音，如象中色，如镜中花，如水中月，如羚羊挂角，无迹可寻，为诗家之极则。明胡应麟比之达摩西来，独辟禅宗。而冯班作《严氏纠缪》一卷，至诋为呓语。要其时宋代之诗竞涉论宗，又四灵之派方盛，世皆以晚唐相高，故为此一家之言，以救一时之弊。后人辗转承流，渐至於浮光掠影，初非羽之所及知。誉者太过，毁者亦太过也。钱曾《读书敏求记》又摘其《九章》不如《九歌》，《九歌哀郢》尤妙之语，以为九歌之内无《哀郢》，诋羽未读《离骚》。然此或一时笔误，或传写有讹，均未可定。曾遽加轻诋，未免佻薄。

> 	如赵宧光於六书之学固为弇陋，然《说文长笺》引“虎兕出於柙”句误称孟子，其过当在钞胥。顾炎武作《日知录》遽谓其未读《论语》，岂足以服其心乎？

##### 《诗人玉屑》二十卷（内府藏本）

> 	宋魏庆之撰。庆之字醇甫，号菊庄，建安人。是编前有淳祐甲辰黄昇序，（案昇字原本作易，盖偶从篆体，说在昇花庵词条下。）称其有才而不屑科第，惟种菊千丛，日与骚人逸士觞咏於其间。盖亦宋末江湖一派也。宋人喜为诗话，裒集成编者至多。传於今者，惟阮阅《诗话总龟》、蔡正孙《诗林广记》、胡仔《苕溪渔隐丛话》及庆之是编卷帙为富。然《总龟》芜杂，《广记》挂漏，均不及胡、魏两家之书。仔书作於高宗时，所录北宋人语为多；庆之书作於度宗时，所录南宋人语较备。二书相辅，宋人论诗之概亦略具矣。庆之书以格法分类，与仔书体例稍殊。其兼采齐己风骚旨格伪本，诡立句律之名，颇失简择。又如禁体之中载蒲鞋诗之类，亦殊猥陋。论韩愈《精卫衔石填海》“人皆讥造次，我独赏专精”二句，为胜钱起“曲终人不见，江上数峰青”二句之类，是非亦未平允。

> 	然采摭既繁，菁华斯寓。锺嵘所谓披沙简金，往往见宝者，亦庶几焉！固论诗者所必资也。

##### 《娱书堂诗话》一卷（浙江范懋柱家天一阁藏本）

> 	宋赵与虤撰。虤字集韵音牛闲切，说文训为虎怒，故其字为威伯。

> 	以《宋史宗室表》连名次第考之，盖太祖十世孙也。书中多称陆游、杨万里、楼钥晚年之作，又称宗人紫芝，是宁宗以后人矣。其论诗源出江西，而兼涉於江湖宗派。故所称述如罗隐、范仲淹《钓台诗》，高端叔《雨诗》，又“桂子梅花”一联，毛国英《投岳飞诗》，罗隐《绣诗》，沙门《游雁宕诗》，唐宣宗《百丈山诗》，姜夔《潘转庵赠答诗》，黄景说《贺周必大致仕诗》，无名氏《濞亭诗》，危稹《送柴中行致仕诗》，徐得之《明妃曲》，黄居万《瀑布诗》，无名氏《龟峰诗》，周镐《将雨诗》，寿赵《倅诗》，刘咏《八月十四夜诗》、双柏句、扑满子句、《寓兴诗》，杨万里所称刘应时诗，唐人《汴河诗》，陆九渊少作，石延年《夷齐庙诗》，无名氏《天开图画亭诗》，刘敞《种柏诗》，吴镒绝句，江东客献杨万里诗，刘概诗，徐似道、杨万里赠答诗，赵横《钓台诗》，白居易《周公恐惧流言日》一首。及作诗用法语一条。大抵皆凡近之语，评品殊为未当。

> 	盖尔时风气类然。然名章俊句，轶事逸文，亦络绎其间，颇足以资闻见。失於芜杂则有之，要其精华不可弃也。书中辨证仅两条：其一解钱惟演《无题诗》“夜长惟有辟寒金”句，据《拾遗记》“嗽金鸟”事，谓辟字当作畏辟之辟，读去声，惟演误读入声，以为辟除之辟，其说颇允。其一解杨亿《无题诗》“死讳文成食马肝”句，不引《史记》之正文，而牵引《拾遗记》“马肝石”事，则支离无理。

> 	且两条皆惟据王嘉书，知考据非其所长，存而不论可矣。

##### 《后村诗话前集》二卷、《后集》二卷、《续集》四卷、《新集》六卷（编修汪如藻家藏本）

> 	宋刘克庄撰。克庄有《后村集》，已著录。所撰诗话惟前集有本别行，其馀皆编入文集中，共十四卷。末有自跋，称前后二集为六十至七十岁时所作。续集四卷，为八十岁时所作。新集六卷，则八十二岁时作也。克庄晚节颓唐，诗亦渐趋潦倒。如《发脱诗》之“论为城旦宁非恕，度作沙弥亦自佳。老吏诗之只恐阎罗难抹过，铁鞭他日鬼臀红”。殆足资笑噱。然论诗则具有条理，真德秀作《文章正宗》，以诗歌一门属之克庄。克庄所取，如汉武《秋风词》及三谢之类。德秀多删之，克庄意不为然。其说今载前集第一卷中。盖克庄於诗为专门，而德秀於诗则未能深解，宜其方枘而圆凿也。前集、后集、续集统论汉、魏以下，而唐、宋人诗为多。新集六卷，则详论唐人之诗。皆采摘菁华，品题优劣。往往连录全篇，较他家诗话兼涉考证者，为例稍殊。盖用《唐诗纪事》之例。所载宋代诸诗，其集不传於今者十之五六，亦皆赖是书以存，可称善本。其中如《韩诗外传》、《西京杂记》、《朝野佥载》诸书，往往连篇钞录至一二十条不止，以至沈既济驳武后本纪之类，泛及史事，皆与诗无涉，殊为例不纯。又如谓杜牧兄弟分党牛、李，以为高义，而不知为门户之私。谓吴融、韩偓国蹙主辱，绝无感时伤事之作。

> 	似但据《唐英歌诗》、《香奁集》，而於《韩内翰集》则殊未详阅，持论亦或偶疏。至於既诋《玉台新咏》为淫哇，而又详录其续集。既称欧阳修厌薄杨、刘，又称其推重杨、刘。尤自相矛盾。然要其大旨则精核者多，固迥在南宋诸家诗话上也。

##### 《荆溪林下偶谈》四卷（内府藏本）

> 	不著撰人名氏。以所载“文字好骂”一条，知其姓吴。书中推重叶適，不一而足。姚士粦跋谓以《水心集》考之，惟有《即事兼谢吴民表宣义》诗六首，及《答吴明辅》一书，不知即其人否。案元无名氏《南溪诗话》引此书一条，称为吴子良《荆溪林下偶谈》。又陈栎勤《有堂随录》曰：“陈筠窗名耆卿，字寿老。

> 	吴荆溪名子良，字明辅。二人皆宗水心为文。然则此书确为子良作矣。子良，临海人。宝庆二年进士。官至湖南运使、太府少卿。别著有《荆溪集》，今已佚。

> 	惟陈景沂《全芳备祖前集》载其《葵花》一绝句。此书皆其论诗评文之语，所见颇多精确。所记叶適作《徐道晖墓志》、《王本叔诗序》、《刘潜夫诗卷跋》皆有不取晚唐之说，盖其暮年自悔之论。独详录之，其识高於当时诸人远矣。旧本八卷，此本四卷，殆士粦所合并也。

##### 《草堂诗话》二卷（江苏巡抚采进本）

> 	宋蔡梦弼撰。梦弼，建安人。其始末未详。尝著《杜工部草堂诗笺》及此书。

> 	今诗笺久佚，惟此书仅存。皆论说杜甫之诗。曰草堂者，甫客蜀时所居也。凡二百馀条，皆采自宋人诗话、语录、文集、说部，而所取惟《韵语阳秋》为多。

> 	《宋史艺文志》载方道醇《集诸家老杜诗评》五卷，方铨《续老杜诗评》五卷，陈振孙《书录解题》载莆田方道深《续集诸家老杜诗评》一卷，又载《杜诗发挥》一卷。今惟方道深书见於《永乐大典》中，馀皆不传。然道深书琐碎冗杂，无可采录，不及此书之详赡。近代注杜诗者徵引此书，多者不过十馀则，皆似未见其全帙。此本为吴县惠栋所藏，盖亦希覯之笈矣。旧本与鲁訔、赵子栎所撰《杜工部年谱》合为一册，而以鲁訔一序冠於此书之前。盖以篇中有王士祯跋语，先訔而后梦弼，故编次从之。今鲁、赵二谱别入传记类中，故仍移訔序冠於谱前，以复其旧，不更载於此书焉。

##### 《文章精义》一卷（永乐大典本）

> 	是书世无传本，诸家书目亦皆不载，惟《永乐大典》有之。但题曰李耆卿撰，而不著时代，亦不知耆卿何许人。考焦竑《经籍志》有李涂《文章精义》二卷，书名及李姓皆与此本相合，则耆卿或涂之字欤？载籍无徵，其为一为二，盖莫之详矣。其论文多原本《六经》，不屑屑於声律章句。而於工拙繁简之间，源流得失之辨，皆一一如别白黑，具有鉴裁。其言苏氏之文不离乎纵横，程氏之文不离乎训诂。持平之论，破除洛、蜀之门户，尤南宋人所不肯言。又世传韩文如潮，苏文如海，及春蚕作茧之说，皆习用而昧其出处。今检核斯语，亦具见於是书。

> 	盖其初本为世所传诵，故遗文剩语，口授至今。嗣以卷帙寥寥，易於散佚，沉晦者遂数百年。今逢圣代右文，得以复见於世，亦其名言至理有不可磨灭者欤？

##### 《竹庄诗话》二十四卷（浙江范懋柱家天一阁藏本）

> 	不著撰人名氏。钱曾《读书敏求记》作竹庄居士，不知何时人。遍蒐《古今诗评》、《杂录》，列其说於前，而以全首附於后，乃诗话之中绝佳者。考《宋史艺文志》有何谿汶《竹庄诗话》二十七卷，盖即此书。惟今本二十四卷，其数少异。或传写佚其三卷，或后人有所合并，或《宋史》误四为七，均未可知。

> 	然出自宋人则无疑也。是书与蔡正孙《诗林广记》体例略同，皆名为诗评，实如总集。使观者即其所评与原诗互相考证，可以见作者之意旨，并可以见论者之是非。视他家诗话但拈一句一联而不睹其诗之首尾，或浑称某人某篇而不知其语云何者，固为胜之。惟正孙书以评列诗后，此以评列诗前，为小变耳。其所引证，如《五经诗事》、《欧公馀话》、《洪驹父诗话》、《潘子真诗话》、《桐江诗话》、《笔墨闲录》、刘次庄《乐府集》、邵公《序乐府后录》之类，今皆未见传本。而吕氏《童蒙训论诗》之语，今世所行重刊本，皆削去不载。此书所录，尚见其梗概。又此书作於宋末，所见诗集犹皆古本，如《焦仲卿妻诗》明人活字版《玉台新咏》妄增“贱妾留空房，相见常日稀”二句，谬传至今。实则郭茂倩、左克明两家乐府及旧本《玉台新咏》皆无之。此书亦无此二句，足相证明。即其所载习见之诗，亦有资考校也。

##### 《浩然斋雅谈》三卷（永乐大典本）

> 	宋周密撰。密所著书凡数种，其《癸辛杂识》、《齐东野语》皆记宋末元初之事。《云烟过眼录》皆记书画古器，今并有刊版。其《澄怀录》、《续录》则辑清谈。《志雅堂杂钞》则博涉琐事，今惟钞本仅存，皆已别著录。《千顷堂书目》载密所著尚有《志雅堂耳目钞》及此书，而藏弆之家并无传本，惟此书散见《永乐大典》中。其书体类说部，所载实皆诗文评。今搜辑排纂，以考证经史、评论文章者为上卷，以诗话为中卷，以词话为下卷。各以类从，尚裒然成帙。密本南宋遗老，多识旧人旧事。故其所记佚篇断阕，什九为他书所不载。朱彝尊编《词综》，厉鹗编《宋诗纪事》，符曾等七人编《南宋杂事》诗，皆博采群书，号为繁富。而是书所载故实，亦皆未尝引据，则希覯可知矣。其中考证经义，如解诗“巧笑倩兮”，疑口辅当为笑靥，而不知类篇面部已有此文。解易“井谷射鲋”，以鲋为鲫，不知说文鲫字本训乌鰂，后世乃借以名鲋，罗愿《尔雅翼》辨之已明。如斯之类，於训诂皆未免稍疏。然密本词人，考证乃其旁涉，不足为讥。若其评骘诗文，则固具有根柢，非如阮阅诸人漫然蒐辑，不择精觕者也。

> 	宋人诗话，传者如林，大抵陈陈相因，辗转援引。是书颇具鉴裁，而沉晦有年。

> 	隐而复出，足以新艺苑之耳目，是固宜亟广其传者矣。

##### 《对床夜语》五卷（大理寺卿陆锡熊家藏本）

> 	宋范晞文撰。晞文字景文，号药庄，钱塘人，太学生。咸淳丙寅，同叶李、萧规等上书劾贾似道。似道文致其泥金饰斋匾事，窜琼州。元世祖时，程钜夫荐晞文及赵孟頫於朝。孟頫应诏即出，晞文迄不受职，流寓无锡以终。是编成於景定中，皆论诗之语。其间如论曹植《七哀诗》，但知古者未拘音韵，而不能通古韵之所以然。故转以魏文帝诗押“横”字入阳部，阮籍诗押“嗟”字入歌部为疑。

> 	论杜甫律诗拗字，谓执以为例则尽成死法。不知唐律双拗单拗，平仄相救，实有定规，非以意为出入。论古人某句本某句，而於刘湾《云南行》“妻行求死夫，父行求死子”句，不知本汉《华容夫人歌》，亦或不尽得根源。至於议王安石误以皇甫冉诗为杜诗，其说是矣。而李端《芜城怀古》诗则误执《才调集》删本指为绝句，王维《送邱为下第》诗则误以为沈佺期作。亦不能无所舛讹，其推重许浑而力排李商隐，尤非公论。然当南宋季年，诗道陵夷之日，独能排习尚之乖。

> 	如曰四灵倡唐诗者也，就而求其工者赵紫芝也。然具眼犹以为未尽者，盖惜其立志未高，而止於姚、贾也。学者闯其阃奥，辟而广之，犹惧其失。乃尖纤浅易，万喙一声，牢不可破，曰此四灵体也。其植根固，其流波漫，日就衰坏，不复振起，宗之者反所以累之也。又曰：“今之以诗鸣者，不曰四灵，则曰晚唐。文章与时高下，晚唐为何时耶？”其所见实在江湖诸人上。故沿波讨源，颇能探索汉、魏、六朝、唐人旧法，於诗学多所发明云。

##### 《诗林广记前集》十卷、《后集》十卷（兵部侍郎纪昀家藏本）

> 	宋蔡正孙撰。正孙字粹然，自号“蒙斋野逸”。前有自序，题岁在屠维赤奋若，盖己丑年作。考“黄庭坚寄苏辙诗”条引熊禾语，则当为元太祖至元二十六年，时宋亡十年矣。《谢枋得集》附录赠行诸篇中有正孙诗一首，盖即其人也。

> 	其书前集载陶潜至元微之共二十四人，而九卷附录薛能等三人，十卷附录薛道衡等五人。后集载欧阳修至刘攽二十八人，止於北宋。其目录之末，称编选未尽者见於续集刊行。今续集则未见焉。两集皆以诗隶人，而以诗话隶诗。各载其全篇於前，而所引诸说则下诗二格，条列於后。体例在总集、诗话之间。国朝厉鹗作《宋诗纪事》，实用其例。然此书凡无所评论考证者，即不空录其诗。较鹗书之兼用《唐诗纪事》例者，又小异尔。

### 一百九十六 集部四十九

#### 诗文评类二△《文说》一卷（永乐大典本）

> 	元陈绎曾撰。绎曾字伯敷。《元史》附见《儒学传》，作处州人。而《吴兴续志》亦载其名，盖家本括苍，而侨居苕水者也。至顺中，官至国子监助教。尝从学於戴表元，而与陈旅友善。师友渊源，具有所自，故所学颇见根柢。是书乃因延祐复行科举，为程试之式而作。书中分列八条，论行文之法。时《五经》皆以宋儒传注为主，悬为功令，莫敢异趋。故是书大旨皆折衷於朱子。《吴兴续志》称绎曾尝著《文筌》、《谱论》、《科举天阶》，使学者知所向方，人争传录。

> 	焦竑《经籍志》又载绎曾《古今文矜式》二卷。今考绎曾所著《文筌》八卷，附《诗小谱》二卷，元时麻沙坊刻，附列於《策学统宗》之首，今尚有传本，其文与此编迥殊。惟《科举天阶》与《古今文矜式》今未之见。疑此编即二书之一，但名目错互，莫能证定。今姑仍《永乐大典》旧题，以《文说》著录，用阙所疑。

### 首所称陈文靖公，盖即元翰林学士东平陈俨，亦以文名。至其自称先尚书者，则已失其世系，无可考矣。

##### 《修辞鉴衡》二卷（编修汪如藻家藏本）

> 	元王构编。构字肯堂，东平人。官至翰林学士承旨，谥文肃，事迹具《元史》本传。据至顺四年王理序，是编乃构官济南总管时以授其门人刘氏，而理为刻於集庆路者。旧本残蠹，阙其前页，其刘氏之名则不可考矣。上卷论诗，下卷论文，皆采宋人诗话及文集、说部为之。构所附论者，惟下卷结语一条而已。所录虽多习见之语，而去取颇为精核。《元史》称构弱冠以词赋中选，至元十一年为翰林国史院编修，草《伐宋诏书》，为世祖所赏。又称构练习台阁故事，凡祖宗谥议册文皆所撰定。又称其子士熙、士点皆能以文学世其家。则构在当时，实以文章名世，宜是编所录具有鉴裁矣。其中所引如《诗文发源》、《诗宪》、《蒲氏漫斋录》之类，今皆亡佚不传，赖此书存其一二。又世传《吕氏童蒙训》非其全帙。

> 	此书所采凡三十一条，皆今本所未载，亦颇足以资考证。较《诗话总龟》之类浩博而伤猥杂者，实为胜之，固谈艺家之指南也。此书久无刊本，传写多讹，而卷中不著书名者凡十条。又上卷佚其第五页，序文仅存末页，中亦时有阙字。今检其可考者补之，其无可考者则姑仍原本，以存其旧焉。

##### 《金石例》十卷（山东巡抚采进本）

> 	元潘昂霄撰。昂霄有《河源记》，已著录。是书一卷至五卷述铭志之始，於品级、茔墓、羊虎、德政、神道、家庙、赐碑之制，一一详考。六卷至八卷述唐韩愈所撰碑志，以为括例，於家世、宗族、职名、妻子、死葬日月之类，咸条列其文，标为程式。九卷则杂论文体。十卷则史院凡例。然昂霄是书，以《金石例》为名，所述宜止於碑志，而泛及杂文之格，与起居注之式，似乎不伦。又杂文之中，其目载有郝伯常先生编《类金石》八例，苍崖先生十五例二条，皆有录无书。

> 	九卷之末有跋云：“右先生《金石例》，皆取《韩文类辑》以为例，大约与徐秋山括例相去不远。若再备录，似为重复，故止记其目於此。”然则最后二卷，其始必别自为编，附之《金石例》后。后人刊版，乃并为一书。又知六卷至八卷所谓《韩文括例》者，皆全采徐氏之书，非昂霄所自撰矣。其书叙述古制，颇为典核。虽所载括例但举韩愈之文，未免举一而废百。然明以来金石之文，往往不考古法，漫无矩度，得是书以为依据，亦可谓尚有典型，愈於率意妄撰者多矣。书在元代，版凡三刻。此本乃其子诩至正五年刊於鄱阳者也。

##### 《作义要诀》一卷（永乐大典本）

> 	元倪士毅撰。士毅有《四书辑释》，已著录。是编皆当时经义之体例。自宋神宗熙宁四年始以经义试士，元太宗从耶律楚材之请，以三科选举，经义亦居其一。至仁宗皇庆二年，酌议科举条制，乃定蒙古、色目人第一场经问五条，汉人、南人第一场经、疑二问，限三百字以上，不拘格律。元统以后，蒙古、色目人亦增经义一道。明以来科举之文，实因是而引伸者也。是书所论，虽规模浅狭，未究文章之本源。然如云：“第一要识得道理透彻，第二要识得经文本旨分晓，第三要识得古今治乱安危之大体。”又云：“长而转换新意，不害其为长；短而曲折意尽，不害其为短。务高则多涉乎僻，欲新则类入乎怪。下字恶乎俗，而造作太过则语涩；立意恶乎同，而搜索太甚则理背。”皆后来制艺之龟鉴也。国家设科取士，仍以经义为先。我皇上圣训谆谆，釐正文体，操觚之士皆知以先正为步趋。是书又在明前，法虽小异而理则相通。录而存之，或亦先河后海之义欤？原序称兼采谢氏、张氏之说，《永乐大典》注其说已载《举业筌蹄》卷中，故不复录。今是卷適佚，姑仍旧本阙之。然大旨则已具於此矣。

##### 《墓铭举例》四卷（山东巡抚采进本）

> 	明王行撰。行有《半轩集》，已著录。行以墓志铭书法有例，其大要十有二事：曰讳，曰字，曰姓氏，曰乡邑，曰族出，曰治行，曰履历，曰卒日，曰寿年，曰妻，曰子，曰葬。其序次或有先后，要不越此十馀事而已。取唐韩愈、李翱、柳宗元，宋欧阳修、尹洙、曾巩、王安石、苏轼、朱子、陈师道、黄庭坚、陈瓘、晁补之、张耒、吕祖谦一十五家所作碑志，录其目而举其例，以补元潘昂霄《金石例》之遗。墓志之兴，或云宋颜延之，或云晋王戎，或云魏缪袭，或云汉杜子夏，其源不可详考。由齐、梁以至隋、唐诸家，文集传者颇多，然词皆骈偶，不为典要。惟韩愈始以史法作之，后之文士率祖其体。故是编所述以愈为始焉。

##### 《怀麓堂诗话》一卷（浙江范懋柱家天一阁藏本）

> 	明李东阳撰。东阳有《东祀录》，已著录。李、何未出以前，东阳实以台阁耆宿主持文柄。其论诗主於法度音调，而极论剽窃摹拟之非，当时奉以为宗。至何、李既出，始变其体。然赝古之病，適中其所诋诃，故后人多抑彼而伸此。此编所论，多得古人之意。虽诗家三昧不尽於是，要亦深知甘苦之言矣。姚希孟《松癭集》有此书跋云：“李长沙诗以匀稳为主。其为古乐府，弇州讥其类小学、史断，迺其谈诗颇津津。是时词林诸公多以诗为事，卷中所载如彭民望、谢方石辈，相与抨弹甚切。读之犹想见前辈风致。”云云。核其词意，似颇不满於东阳。

> 	然王世贞诋《西涯乐府》乃其少年盛气之时，迨其晚年作《西涯乐府跋》，已自悔前论。希孟所引，殊不足为凭。惟好誉其子兆先，殆有王福畤之癖，是其一瑕耳。林炫《卮言馀录》曰：“成化间，姑熟夏宏集句有《联锦集》。《怀麓堂诗话》载其‘客醉已无言，秋蛩自相语’为高季迪诗，宏捏写他人姓名。今考集中无之”云云。《联锦集》今未见。然炫与东阳均正德间人，所见之本不应有异，或东阳偶误记欤？近时鲍氏知不足斋刻此编，於浦源“云边路绕巴山色，树里河流汉水声”句下注曰：“案二句《宋诗纪事》以为鬼诗。”今考《宋诗纪事》所载吴简诗，诚有此联，惟上句稍异一二字。然厉鹗所据乃《荆门纪略》，其书为康熙戊戌、己亥间胡作炳所撰。饾飣庞杂，颇无根据，似未可执以驳东阳。况浦源此事，都穆《南濠诗话》亦载之，知当时必有所据。安知非《荆门纪略》反摭源此联伪撰鬼诗耶？是尤不当轻信新闻，遽疑旧记矣。

##### 《颐山诗话》二卷（浙江范懋柱家天一阁藏本）

> 	明安磐撰。磐字公石，颐山其号也，嘉定州人。弘治乙丑进士，官至兵科给事中。嘉靖初，以争大礼廷杖除名。事迹具《明史》本传。其论诗以严羽为宗。

> 	其中如以海棠为杜甫母名，尚沿小说之误。又以“朝扣富儿门”四句讥杜甫致君尧舜之妄，亦失之固。所载《讥陈循诗嘲裁传奉官诗》，亦皆近乎小说，无关诗法。然其议庄“溪边鸟共天机语，杖上梅花太极行”句，论梅尧臣“歌欲论长恨，人将问少君”句，及排周紫芝论林逋梅诗，则固公论也。磐亦能诗，王士祯《池北偶谈》尝载其数篇，深许其工。故其评论古人，多中窾会。盖深知其甘苦而后可定其是非，天下事类如是也。

##### 《诗话补遗》三卷（浙江范懋柱家天一阁藏本）

> 	明杨慎撰。慎有《檀弓丛训》，已著录。此编乃其戍云南后所作，其门人曹命编次者也。慎在戍所，无文籍可稽，著书惟凭腹笥。中如称宋本《杜甫集丽人行》中有“足下何所有？红蕖罗袜穿镫银”二句之类，已为前人之所纠。至於称渤海北海之地，今哈密、扶馀，中国之沧州、景州名渤海者，盖侨称以张休盛云云，不知哈密在西，扶馀在东，绝不相及，沧、景一带，地皆濒海，故又有瀛州、瀛海诸名。谓曰侨置，殊非事实。又香云、香雨并出王嘉《拾遗记》，而引李贺、元稹之诗。又以卢象“云气杳流水”句误为香字，如斯之类，亦引据疏舛。

> 	然其赅博渊通，究在明人诸家之上。去瑕存瑜，可采者固不少也。

##### 《艺圃撷馀》一卷（两江总督采进本）

> 	明王世懋撰。世懋有《却金传》，已著录。是编杂论诗格，大旨宗其兄世贞之说，而成书在《艺苑卮言》之后。已稍觉摹古之流弊，故虽盛推何、李，而一则曰：“我朝越宋继唐，正以豪杰数辈得使事三昧，第恐数十年后必有厌而扫除者，则其滥觞末弩为之也。”一则曰：“李于鳞七律，俊杰响亮，余兄推毂之。

> 	海内为诗者争事剽窃，纷纷刻鹜，至使人厌。”一则曰：“尝谓作诗初命一题，神情不属，便有一种供给应付之语。畏难怯思，即以充数。能破此一关，沉思忽至，种种真相见矣。”一则曰：“徐昌縠、高子业皆巧於用短。徐能以高韵胜，高能以深情胜。更千百年，李、何尚有兴废，二君必无绝响。”皆能不为党同伐异之言。其论郑继之亦平允，未可与七子夸谈同类而观也。

##### 《唐音癸签》三十三卷（江苏巡抚采进本）

> 	明胡震亨撰。震亨有《海盐县图经》，已著录。所撰《唐音统签》凡十集，此其第十集也。九集皆录唐诗，此集则录唐诗话。旧无刊版，至国朝康熙戊戌，江宁书肆乃得钞本刻行。为目有七：一曰体裁，凡一卷，论诗体。二曰法微，凡三卷，分二十四子目，自格律以及字句、声调，无不备论。三曰评汇，凡七卷，集诸家之评论。四曰乐通，凡四卷，论乐府。五曰诂笺，凡九卷，训释名物典故。

> 	六曰谈丛，凡五卷，采撷逸事。七曰集录，凡三卷，首录唐集卷数，次唐选各总集，次金石墨迹。震亨蒐括唐诗，用力最剧。九签之中，惟戊签有刻。而所录不出御定《全唐诗》之外，亦不甚行。独诗话采撷大备，为《全唐诗》所未收。虽多录明人议论，未可尽为定评。而三百年之源流正变，犁然可按，实於谈艺有裨。

> 	特录存之，庶不没其蒐辑之勤焉。

##### 《金石要例》一卷（山东巡抚采进本）

> 	国朝黄宗羲撰。宗羲有《易学象数论》，已著录。是编凡为例三十六则，后附《论文管见》九则。自序谓潘苍崖有《金石例》，大段以昌黎为例。顾未尝著为例之义与坏例之始。亦有不必例而例之者，如上代兄弟宗族姻党有书有不书。

> 	不过以著名不著名，初无定例。故摘其要领，稍为辨正，所以补苍崖之阙。其考据较潘书为密。然如比干《铜槃铭》出王俅《啸堂集古录》，乃宋人伪作。夏侯婴《石椁铭》出吴均《西京杂记》，亦齐、梁人影撰。引为证佐，未免失考。又据孙何《碑解》，论碑非文章之名，其说固是。然刘勰《文心雕龙》已列此目。

> 	如乐府本官署之名，而相沿既久，无不称歌词为乐府者。是又不必定以古义拘矣。

##### 《历代诗话》八十卷（浙江巡抚采进本）

> 	国朝吴景旭撰。景旭字旦生，归安人。是书前后无序跋，而中有涂乙之处，盖犹初定之稿。分为十集，以十干为目。甲集六卷，皆论《三百篇》。乙集六卷，皆论《楚词》。丙集九卷，皆论赋。丁集六卷，皆论古乐府。戊集六卷，皆论汉、魏、六朝诗。己集十二卷，前九卷论杜诗，后三卷为《杜陵谱系》。庚集九卷，皆论唐诗。辛集七卷，皆论宋诗。壬集十卷，前三卷论金诗，后七卷论元诗。癸集九卷，皆论明诗。其体例仿陈耀文《学林就正》。每条各立标题，先引旧说於前，后杂采诸书以相考证。或辨其是非，或参其异同，或引伸其未竟，或补缀其所遗，皆下一格书之。有旧说所无而景旭自立论者，则惟列本诗於前，而以己意发挥之。虽皆采自诗话、说部，不尽根柢於原书。又嗜博贪多，往往借题曼衍，失於芟薙。然取材繁富，能以众说互相钩贯，以参考其得失。於杂家之言，亦可谓淹贯者矣。较以古人，固不失《苕溪渔隐丛话》之亚也。

##### 《渔洋诗话》三卷（编修励守谦家藏本）

> 	国朝王士祯撰。士祯有《古欢录》，已著录。其论诗之语散见於所著《池北偶谈》诸书中，未有专帙。张潮辑《昭代丛书》，载《渔洋诗话》一卷。实所选古诗凡例，非士祯意也。是编乃康熙乙酉士祯归田后所作，应吴陈琬之求者。初止六十条，戊子又续一百六十馀条，裒为一集，付其门人蒋景祁刻之。士祯论诗主於神韵，故所标举，多流连山水，点染风景之词，盖其宗旨如是也。其中多自誉之辞，未免露才扬己。又名为诗话，实兼说部之体。如记其弟士祜论焦竑字，徐潮论蟹价，汪琬跋其兄弟尺牍，冶源冯氏别业，天竺二僧诟谇，刘体仁倩人代画诸事，皆与诗渺不相关。虽宋人诗话往往如是，终为曼衍旁支，有乖体例。至如《石谿桥垩书》绝句，乃晚唐储嗣宗诗，点易数字。士祯不辨而盛称之，亦疏於考证，然其中清词佳句，采掇颇精，亦足资后学之触发，故於近人诗话之中，终为翘楚焉。

##### 《师友诗传录》一卷、《续录》一卷（编修程晋芳家藏本）

> 	《师友诗传录》，国朝郎廷槐编。《续录》，国朝刘大勤编。二人皆学诗於新城王士祯，各述其师说，以成其书。以郎录在前，故刘录称续焉。郎录虽以士祯为主，而亦兼质於平原张笃庆、邹平张实居，故每一问而三答。其称历友者，笃庆之号。称萧亭者，实居之号也。笃庆於士祯为中表，所著有《昆仑山房集》。

> 	实居於士祯为妇兄，所著有《萧亭诗集》。士祯皆尝论次之。故三人所答，或共明一义，或各明一义，然大旨皆不甚相远。中间如笃庆“答古诗十九首”一条，历引《玉台新咏》、《文心雕龙》，证为枚乘所作，而力驳“游戏宛洛词兼东京”之说。然考锺嵘《诗品》，称“去者日以疏”四十五首，旧疑是建安中曹、王所制。“客从远方来”、“橘柚垂华实”，亦为惊绝矣。嵘与刘勰同时，而稍在徐陵前，其说必有所受，似未可尽悬断为西京之作。笃庆又称《文选》以十九首为二十，盖分“燕赵多佳人”以下自为一章。不知此明张凤翼之《文选纂注》，李善及五臣旧本均不若是。（严羽《诗话》称《玉台新咏》以“越鸟巢南枝”以下另为一首。则析一为二乃徐陵，非萧统。然宋本《玉台新咏》实不另为一首，未审羽何以云然。谨附识於此。）笃庆误也。士祯答乐府一条，称乐府之名始於汉初，引高祖《三侯之歌》、唐山夫人《安世房中歌》为证。然乐府始汉武帝，史有明文，汉初实无是名。笃庆又称乐府主纪功，古诗主言情，实居又称乐府之异於古诗者，往往叙事。古诗贵温裕纯雅，乐府贵遒深劲绝，又其不同也。不知郊祀铙歌之类，倚声制词之乐府也，与诗稍别。清商平调之类，采诗入律之乐府也，其初本皆古诗。故“孔雀东南飞”，乐府杂曲歌词也，而本题曰《古诗为焦仲卿妻作》。其序曰：“时人伤之，为诗云尔。”《紫骝马》，乐府横吹曲词也，而吴均《乐府解题》曰：“‘十五从军征’以下，古诗也。”其说甚明，不必以后世之法，遽区分其本始。至《君子行》为言理之作，《怨歌行》乃缘情之什，亦何尝专叙事乎？又士祯答称七言换韵始於陈、隋。案吴均、费昶之《行路难》，萧子显之《燕歌行》，皆已排偶换韵，启初唐四杰之体，安得云始之陈、隋耶？

> 	刘录所载皆士祯语。如所答“大勤问截句”一条，称截句或截律诗前四句，如后二句对偶是也。或截律诗后四句，如起二句对偶是也。非一句一截之谓。又称此等迂拘之说，总无足从是矣。然何不云汉人已有绝句，在律诗之前，非先有律诗，截为绝句，不尤明白乎？（古绝句四章，载《玉台新咏》第十卷之首。）又答唐人省试排律本止六韵而止，不知《玄元皇帝应见诗》未尝不至八韵，《咏青诗》未尝不四韵，《文苑英华》可以覆案。又称至杜始为长律，元、白又蔓延至百韵。

> 	不知杜甫《秋日夔府咏怀奉寄郑监李宾客诗》正一百韵，杜集亦可覆案也。至“辨桃无绿叶，认杏有青枝”，乃石延年诗，而云晚唐作。《诗苑类格》之李淑乃宋仁宗时人，而云唐李淑。（案以李淑为唐人乃沿诗家禁脔之误。）引证偶误，又其小焉者矣。盖新城诗派，以盛唐为宗，而不甚考究汉、魏、六朝。以神韵为主，而不甚考究体制。故持论出入，往往不免。然其谈诗宗旨，具见於斯。较诸家诗话所见，终为亲切，固不以一眚掩全璧也。郎录中士祯之语或钞出别行，名“渔洋定论”，刘录亦有本别行，名《古夫于亭诗问》。实皆一书。今附存其名，不别著录焉。

##### 《声调谱》一卷（浙江巡抚采进本）

> 	国朝赵执信撰。执信有《因园集》，已著录。执信尝问声调於王士祯，士祯靳不肯言。执信乃发唐人诸集，排比钩稽，竟得其法，因著为此书。其例古体诗五言重第三字，七言重第五字，而以上下二字消息之。大抵以三平为正格。其四平切脚如李商隐之《咏神圣功书之碑》；两平切脚如苏轼之《白鱼紫蟹不论钱者》，谓之落调。柏梁体及四句转韵之体则不在此限焉。律诗以本句平仄相救为单拗。

> 	出句如杜甫之“清新庾开府”，对句如王维之“暮禽相与还”是也。两句平仄相救为双拗。如许浑之“溪云初起日沉阁，山雨欲来风满楼”是也。其他变例数条，皆本此而推之。而起句结句不相对偶者则不在此限焉。其说颇为精密。惟所列李贺十二月乐府所标平仄不可解，卷末附以《古韵通转》，其说尤谬。或曰《古韵》一篇，乃其门人所妄增也。

##### 《谈龙录》一卷（浙江巡抚采进本）

> 	国朝赵执信撰。执信为王士祯甥婿，初甚相得。后以求作《观海集序》不得，遂至相失。因士祯与门人论诗，谓当作云中之龙，时露一鳞一爪，遂著此书以排之。大旨谓诗中当有人在。其谓士祯《祭告南海都门留别》诗：“卢沟河上望，落日风尘昏。万里自兹始，孤怀谁与论”四句，为类羁臣迁客之词。又述吴修龄语，谓士祯为清秀李于鳞。虽忿悁著书，持论不无过激。然神韵之说，不善学者往往易流於浮响。施闰章华严楼阁之喻，汪琬西川锦匠之戒，士祯亦尝自记之。

> 	则执信此书，亦未始非预防流弊之切论也。近时扬州刻此书，欲调停二家之说，遂举录中攻驳士祯之语，概为删汰。於执信著书之意，全相乖忤，殊失其真。今仍以原本著录，而附论其纰缪如右。

##### 《宋诗纪事》一百卷（浙江巡抚采进本）

> 	国朝厉鹗撰。鹗有《辽史拾遗》，已著录。昔唐孟棨作《本事诗》，所录篇章，咸有故实。后刘攽、吕居仁等诸诗话，或仅载佚事而不必皆诗。计敏夫《唐诗纪事》，或附录佚诗而不必有事。揆以体例，均嫌名实相乖。然犹偶尔泛登，不为定式。鹗此书裒辑诗话，亦以纪事为名。而多收无事之诗，全如总集；旁涉无诗之事，竟类说家。未免失於断限。又采摭既繁，牴牾不免。如四卷赵复《送晏集贤南归诗》，隔三卷而重出。七十二卷李珏题《湖山类稿》绝句，隔两卷而重出。九十一卷僧惠涣《送王山人归隐》诗，隔一卷而重出。四十五卷尤袤《淮民谣》，隔一页而重出。二卷杨徽之《寒食诗》二句，至隔半页而重出。他如西昆体、江西派既已别编，而月泉吟社乃分析於各卷，而不改其前题字。以致八十一卷之姚潼翔於周暕《送僧归蜀诗》后标前题字，八十五卷之赵必范於赵必象《避地惠阳诗》后标前题字，皆不免於粗疏。又三十三卷载陈师道，而三十四卷又出一颍州教授陈复常，竟未一检《后山集》及《东坡集》订复字为履字之讹。

> 	四十七卷载郑伯熊，三十一卷已先出一郑景望，竟未一检《止斋集》证景望即伯熊之字。五十九卷据《齐东野语》载曹豳《竿伎诗》，作刺赵南仲，九十六卷又载作无名子刺贾似道。八十四卷花蕊夫人《奉诏诗》，不以勾延庆《锦里耆旧传》互勘。八十六卷李煜《归宋渡江诗》，不以马令《南唐书》参证。八十七卷《永安驿题柱诗》，不引《后山集》本序，而称“名媛玑囊”。又《华春娘寄外诗》，不知为唐薛涛《十离》之一。陆放翁《妾诗》，不知为《剑南集》七律之半。英州《司寇女》诗，不知为录其父作。皆失於考证。然全书网罗赅备，自序称阅书三千八百一十二家。今江南、浙江所采遗书中，经其签题自某处钞至某处，以及经其点勘题识者，往往而是，则其用力亦云勤矣。考有宋一代之诗话者，终以是书为渊海，非胡仔诸家所能比较长短也。

##### 《全闽诗话》十二卷（浙江巡抚采进本）

> 	国朝郑方坤编。方坤有《经稗》，已著录。是编皆薈萃闽人诗话及他诗之有关於闽者。闽士著名始於唐初薛令之，盛於欧阳詹。故六朝以上，惟载郭璞、谢朓、到溉、江淹四人。而郭璞《地谶》尚以其全作七言律体，辨其出於依托，颇为谨严。唐以后则彬彬矣。凡六朝、唐、五代一卷，宋、元五卷，明三卷，国朝一卷，附无名氏及宫闺一卷，方外一卷，神仙鬼怪杂缀一卷。所采诸书，计四百三十八种。采摭繁富，未免细大不捐。而上下千馀年间，一方文献，犁然有徵。

> 	旧事遗文，多资考证。固亦谈艺之渊薮矣。

##### 《五代诗话》十卷（福建巡抚采进本）

> 	国朝郑方坤撰。初，王士祯欲作《五代诗话》，仅草创而未成。其门人务尊师说，遂以未成之本传钞，阙陋实甚，体例尤疏。宋弼尝补其阙遗而刊之，仍多未备。方坤得士祯残稿於历城朱氏，乃采摭诸书，重为补正。原本六百四十二条之中，删其二百一十六条，增入七百八十九条，共成一千二百一十五条。凡所增入，仿宋庠《国语补音》、吴师道《补正战国策》之例，各以一“补”字冠之，使不相混。凡国主、宗室一卷，中朝一卷，南唐一卷，前蜀、后蜀一卷，吴越、南唐一卷，闽一卷，楚、荆南一卷，宫闺、仙鬼、缁流一卷，羽士、鬼怪一卷，杂缀一卷。其中有尤而效之者，如原本载罗隐《谢表》、殷文圭《启事》，本为四六骈词，无关吟咏。他若《李氏藏书太原草檄》、和凝之《詅痴符》、桑维翰之《铸铁砚》、徐寅之《献过大梁赋》，直成杂事，无预於诗，一概从删。殊有廓清之功。而李后主《跋怀素书》，亦无关诗事，乃录之不遗。原本方干、郑谷、唐球诸人，上连唐代，方坤既已刊削。而司空图之不受梁官，韩偓之未食闽禄，例以陶潜称晋，仍是唐人。列之五代，亦乖断限。至潘慎修《献宋太宗诗》，刘兼《长春节诗》，宋事宋人。一并阑入，尤泛滥矣。又如苏轼演《陌上花》，晁补之撰《芳仪曲》，李淑《题周恭帝陵》，宋徽宗书白居易句，虽咏五代之事，实非五代之人，一概增入。则咏明妃者当列之汉诗，赋雀台者应入之魏集，自古以来，无斯体例。贪多务得，方坤亦自言之矣。至於《江南江北旧家乡》一首，《江表志》以为杨溥，马令《南唐书》以为李煜。《嘲宋齐邱丧子》一诗，《梦溪笔谈》以为老瞽乐工，《渔隐丛话》以为李家明。如此之类，不一而足。前后并载，既不互注，又不考定，亦属疏舛。然采摭繁富，五代轶闻琐事，几於搜括无馀。较之士祯原书，则赅备多矣。

> 	──右“诗文评类”六十四部，七百三十一卷，皆文渊阁著录。

### 一百九十七 集部五十

#### 诗文评类存目△《乐府古题要解》二卷（两江总督采进本）

> 	旧本题唐吴兢撰。兢有《贞观政要》，已著录。考《崇文总目》载《古乐府古题要解》共十二卷。晁公武《读书志》称兢纂采汉、魏以来古乐府词凡十卷。

> 	又於传记及诸家文集中采乐府所起本义，以释解古题。观《崇文总目》称二书共十二卷，而《读书志》称古乐府十卷，则所馀二卷为《乐府古题要解》矣。卷数与今本相合。《崇文总目》又载《乐府解题》，称不著撰人名氏。与吴兢所撰《乐府古题》颇同，以《江南曲》为首。其后所解差异。此本为毛晋津逮秘书所刊。后有晋跋，称今人以兢所撰与《乐府解题》混为一书。又称太原郭氏诸叙中，辄引《乐府解题》不及《古题要解》。今考郭茂倩《乐府诗集》所引《乐府解题》，自汉铙歌《上之回》篇始，乃明题吴兢之名。则混为一书，已不始於近代。然茂倩所引，其文则与此书全同，不过偶删一二句，或增入乐府本词一二句，不应互相剿袭至此。疑兢书久佚，好事者因《崇文总目》有“《乐府解题》与吴兢所撰乐府颇同”语，因捃拾郭茂倩所引《乐府解题》，伪为兢书。而不知王尧臣等所谓与乐府颇同者，乃指其解说古题体例相近，非谓其文全同。观下文即云以《江南曲》为首，其后所解差异，是二书不同之明证。安有两家之书如出一口者乎？

> 	且乐府自乐府，杂诗自杂诗，卷末乃载及建除诸体，并及於字谜之类，其为捃拾以足两卷之数，灼然可知矣。《晋跋》称是书凡三本，一得之广山杨氏，一得之锡山颜氏，最后乃得一元版。然则是书为元人所赝造也。

##### 《诗式》一卷（两江总督采进本）

> 	旧本题唐释皎然撰。皎然有《杼山集》，已著录。此本即附载集末。考陈振孙《书录解题》载《诗式》五卷，《诗议》一卷，唐僧皎然撰，以十九字括诗之体。此本既非五卷，又一十九体乃末一条，陈氏不应举以概全书。陈氏又载正字王元拟皎然十九字一卷，使仅如今本一条，则不能拟为一卷矣。殊参差可疑。又皎然与颜真卿同时，乃天宝、大历间人，而所引诸诗举以为例者，有贺知章、李白、王昌龄，相去甚近，亦不应遽与古人并推。疑原书散佚，而好事者摭拾补之也。何文焕《诗话考》索议其淈没条，称“夏姬当垆似荡而贞”，谓夏姬无当垆事，当作文君。不知此用辛延年《羽林郎》“胡姬年十五，春日独当垆”事，特夏字误，姬字不误，不必改作文君。且延年诗称：“贻我青铜镜，结我红罗襦。

> 	不惜红罗裂，何论轻贱躯。”所谓似荡也。又称：“男儿爱后妇，女子重前夫。

> 	人生各有分，贵贱不相逾。多谢金吾子，私爱徒区区。”所谓贞也。若文君越礼，安得曰似荡而贞乎？

##### 《诗法源流》三卷（浙江巡抚采进本）

> 	不著撰人名氏。末有至治壬戌杨载旧序一篇，称“少年游浣花草堂，见杜甫九世孙杜举，问所藏诗律。举言甫之诗法不传诸子，而传其门人吴成、邹遂、王恭。举得之於三子，因以授载。”其说极为荒诞。所载凡五言律诗九首，七言律诗四十三首，各有吴成等注释。标立结上生下格、拗句格、牙镇格、节节生意格、抑扬格、接顶格、交股格、纤腰格、双蹄格、续腰格、首尾互换格、首尾相同格、单蹄格、应句格、开合格、开合变格、叠字格、句应句格、叙事格、归题格、续意格、前多后少格、前开后合格、兴兼比格、兴兼赋格、比兴格、连珠格、一意格、变字格、前实后虚格、藏头格、先体后用格、双字起结格，凡三十三格。其谬陋殆不足辨。杨载序俚拙万状，亦必出伪托。然其书乃作第三卷。前二卷则一为元人论诗之语，分标傅若金等姓名。一为选录汉、魏、晋诗，题傅若川次舟编。

### 末又有嘉靖癸未邱道隆后序，称“宪伯荆南王公用章，取《诗法源流》，增入古人论述与诗足法者，厘为三卷”云云。然则此书为王用章所辑。诸家著录，有作傅若金撰者，当以开卷第一篇题若金名，因而致误耳。

##### 《二南密旨》一卷（编修程晋芳家藏本）

> 	旧本题唐贾岛撰。案陈振孙《书录解题》曰：“《二南密旨》一卷，唐贾岛撰。凡十五门，恐亦依托。”此本端绪纷繁，纲目混淆。卷末忽总题一条，云“以上十五门不可妄传”。卷中有总题一条云“以上四十七门略举大纲”。是於陈氏所云十五门外，增立四十七门，已与《书录解题》互异。且所谓四十七门、一十五门者，辗转推寻，数皆不合，亦不解其何故。而议论荒谬，词意拙俚，殆不可以名状。如以卢纶“月照何年树，花逢几度春”句为大雅；以钱起“好风能自至，明月不须期”句为小雅；以《卫风》“日居月诸，胡迭而微”句为变大雅；以“绿衣黄裳”句为变小雅；以《召南》“林有朴遫，野有死鹿”句及鲍照“申黜褒女进，班去赵姬昇”句，钱起“竹怜新雨后，山爱夕阳时”句为南宗。以《卫风》“我心匪石，不可转也”句，左思“吾爱段干木，偃息藩魏君”句，卢纶诗“谁知樵子径，得到葛洪家”句为北宗。皆有如呓语。其论总例物象一门，尤一字不通。岛为唐代名人，何至於此。此殆又伪本之重佁矣。

##### 《玉壶诗话》一卷（编修程晋芳家藏本）

> 	旧本题宋释文莹撰。考《宋史艺文志》，载《玉壶清话》十卷，今其书犹存，已著於录。或题曰《玉壶野史》，无所谓《玉壶诗话》者。此本为《学海类编》所载，仅寥寥数页。以《玉壶清话》校之，盖书贾摘录其有涉於诗者，裒为一卷，诡立此名。曹溶不及辨也。

##### 《天厨禁脔》三卷（浙江巡抚采进本）

> 	宋释惠洪撰。惠洪有《冷斋夜话》，已著录。是编皆标举诗格，而举唐、宋旧作为式。然所论多强立名目，旁生支节。如首列杜甫《寒食对月诗》为偷春格，而谓黄庭坚《茶词》叠押四山字为用此法，则风马牛不相及。又如苏轼“芳草池塘惠连梦，上林鸿雁子卿归”句；黄庭坚“平生几两屐，身后五车书”句；谓射雁得苏武书无“鸿”字，故改谢灵运“春草池塘”为“芳草”；“五车书”无“身后”字，故改阮孚“人生几两屐”为“平生”。谓之用事补缀法，亦自生妄见。所论古诗押韵换韵之类，尤茫然不知古法。严羽《沧浪诗话》称“天厨禁脔最害事”，非虚语也。

##### 《容斋诗话》六卷（编修程晋芳家藏本）

> 	旧本题宋洪迈撰。迈有《史记法语》，已著录。此编诸家书目皆不载其名，惟《文渊阁书目》有之。《永乐大典》亦於诗字韵下全部收入。则自宋、元以来已有此编。今核其文，盖於迈《容斋五笔》之内各掇其论诗之语，裒为一编。犹於《玉壶清话》之中别钞为《玉壶诗话》耳。以流传已久，姑存其目於此，以备参考焉。

##### 《容斋四六丛谈》一卷（编修程晋芳家藏本）

> 	旧本题宋洪迈撰。亦於《容斋五笔》中掇其论四六之言别为一卷，疑与《容斋诗话》为一手所辑。所论较王铚《四六话》、谢伋《四六麈谈》特为精核。

> 	盖迈初习词科，晚更内制，於骈偶之文用力独深，故不同於剿说也。

##### 《少陵诗格》一卷（永乐大典本）

> 	宋林越撰。越有《汉隽》，已著录。是篇发明杜诗篇法，穿凿殊甚。如《秋兴》八首第一首为接项格，谓“江间波浪兼天涌”，为巫峡之萧森；“塞上风云接地阴”，为巫山之萧森；已牵合无理。第二首为交股格，三首曰开合格，四首曰双蹄格，五首曰续后格，六首曰首尾互换格，七首曰首尾相同格，八首曰单蹄格。随意支配，皆莫知其所自来。后又有咏怀古迹、诸将诸诗，亦间及他家。每首皆标立格名，种种杜撰，此真强作解事者也。

##### 《历代吟谱》五卷（两淮盐政采进本）

> 	宋蔡传撰。传，莆田人，襄之孙也。此编始前汉以迄唐、宋，凡能诗之人，皆纪其姓字。末载厉鹗跋云：“此书尝有麻沙刻本，节略不全。”其叙次当以汉迄唐为第一卷，宋为第二卷，名僧为第三卷，闺秀为第四卷，武人为第五卷。今本序次悉与跋同，盖近人因鹗跋更定也。

##### 《唐子西文录》一卷（浙江巡抚采进本）

> 	旧本题宋强行父撰。凡三十五条，皆述所闻唐庚论文之语。前有绍兴戊午行父自序，称“宣和元年罢官京师，眉山唐先生同寓於城东景德僧舍。与同郡关注子东日从之游，退而记其论文之语。更兵火无复存者。子东书来，属余追录。十不省五六，乃为追录”云云。考庚以张商英罢相之后，坐为商英赋内前行贬惠州。

> 	大观五年会赦北归，道卒。大观五年即政和元年辛卯。下距宣和元年己亥，庚没九年矣，安得同寓京师？其说殊为可疑。又刘克庄《后村诗话》曰：“子西诸文皆高，不独诗也。其出稍晚，使及东坡之门，当不在秦、晁之下。”是庚平生未见苏轼。而此书言及轼者凡八条，一条称“余雅善东坡”。一条称“东坡赴定武，过京师，馆於城外一园子中，余时年十八，谒之。”则与轼甚稔，克庄不应如是之舛。殆好事者依托为之。其中记庚论《史记》、《汉书》一条，与徐庆《却扫编》所记庚语同。剽剟之迹显然。又皎然改御沟诗掌中书中字事乃进士王贞白。

> 	而此谓别一诗僧所言，亦不免疏舛也。

##### 《艺苑雌黄》十卷（江苏巡抚采进本）

> 	旧本题宋严有翼撰。案有翼，建安人。尝为泉、荆二郡教官。其所著《艺苑雌黄》见於《宋史艺文志》者二十卷，入集部文史类。陈振孙《书录解题》则入於子部杂家类，称其书大抵辨正讹谬。其目子史、传注、诗词、时序、名数、声画、器用、地理、动植、神怪、杂事。卷为二十，条凡四百。砚冈居士唐稷序之。洪迈《容斋随笔》又记其中有《辨坡》一篇，皆诋諆苏轼之语。今考此本，止有十卷，而无序及标目，与宋人所言俱不合。又宋时说部诸家如胡仔《苕溪渔隐丛话》、蔡梦弼《草堂诗话》、魏庆之《诗人玉屑》之类，多有徵引《艺苑雌黄》之文。今以此本参互检勘，前三卷内虽大概符合。而如《渔隐丛话》所录，卢橘、朝云、秋千、琼花等十馀条，《草堂诗话》所录“古人用韵重复”一条，此本皆不载。又如“中兴”条末东坡诗云云，“牵牛织女”条末《文选》注云云，俱胡仔驳辨之语。而亦概行阑入，舛错特甚。至其第四卷以后，则全录葛立方《韵语阳秋》，而颠倒其次序。其中如东坡在儋耳一条，立方原文有“三从兄讳延之”云云，此本改作葛延之以隐其迹。而其所称先文康公者，乃立方父胜仲之谥，则又沿用其文，不知刊削。盖有翼原书已亡，好事者摭拾《渔隐丛话》所引，以伪托旧本。而不能取足卷数，则别攘《韵语阳秋》以附益之。又故变乱篇第以欺一时之耳目，颇足疑误后学。今特为纠正，以祛后来之惑焉。

##### 《吟窗杂录》五十卷（编修励守谦家藏本）

> 	旧本题状元陈应行编。前有绍兴五年重阳后一日浩然子序。序末有嘉靖戊申孟夏崇文书堂家藏宋本刊字，盖伪书也。前列诸家诗话，惟锺嵘《诗品》为有据，而删削失真。其馀如李峤、王昌龄、皎然、贾岛、齐己、白居易、李商隐，诸家之书，率出依托，鄙倍如出一手。而开卷魏文帝诗格一卷，乃盛论律诗。所引皆六朝以后之句，尤不足排斥。可谓心劳日拙者矣。

##### 《全唐诗话》十卷（内府藏本）

> 	原本题宋尤袤撰。袤有《梁谿遗稿》，已著录。考袤为绍兴二十一年进士，以光宗时卒，而自序年月乃题咸淳，时代殊不相及。校验其文，皆与计有功《唐诗纪事》相同。纪事之例，凡诗为唐人采入总集者，皆云右某取为某集。此本张籍条下尚未及删此一句，则其为后人刺取影撰，更无疑义。考周密《齐东野语》载贾似道所著诸书，此居其一。盖似道假手廖莹中，而莹中又剽窃旧文，涂饰塞责。后人恶似道之奸，改题袤名，以便行世。遂致伪书之中又增一伪撰人耳。毛晋不为考核，刻之津逮秘书中，疏亦甚矣。

##### 《深雪偶谈》一卷（浙江巡抚采进本）

> 	宋方岳撰。岳字元善，宁海人。书中记淳祐初年事云：“缕指二十霜，余已就老。”又载丙寅三月丧子事。丙寅乃度宗咸淳二年，则岳至宋末尚在也。书凡十有四条，皆评诗词。又自载其《感旧》、《题画》二诗，俱不甚佳。至其言“梅花”二字入诗尤为难工，独引贾似道“梅花见处多留句”之语，以为绝唱，更未免近於谄矣。

##### 《吴氏诗话》二卷（编修程晋芳家藏本）

> 	此书载曹溶《学海类编》中，题曰宋吴氏撰。名与字未详。今核其文，即吴子良《林下偶谈》中摘其论诗之语，非别一书也。

##### 《诗话》一卷（浙江范懋柱家天一阁藏本）

> 	旧本题陈日华撰。日华有《谈谐》，已著录。是编所记多猥鄙诙谐之作，颇乖大雅。惟所记黄庭坚教人学诗先读经，不识经旨则不识是非，不知轻重，何以为诗。又记宋祁语云：“诗人必自成一家，然后传不朽。若体规画圆，准方作矩，终为人之臣仆”。则皆确论也。

##### 《老杜诗评》五卷（两淮马裕家藏本）

> 	元方深道撰。深道，晋江人。官奉议郎，知泉州。旧本题曰元人。案是编见陈振孙《书录解题》，确为宋人。题元人者误也。其书皆汇辑诸家评论杜诗之语，别无新义。

##### 《竹窗诗文辨正丛说》四卷（两淮盐政采进本）

> 	旧本题嚣嚣子编。以书中所称引观之，盖南宋人。凡作《诗辨正》二卷，《文辨正》二卷，皆摘钞前人诗话、语录而成，词皆习见。惟李希声《诗话》、《浦氏漫斋录》、《世韵语》三书为稍僻尔。

##### 《太学黼藻文章百段锦》一卷（浙江范懋柱家天一阁藏本）

> 	宋方颐孙编。颐孙，福州人，理宗时为太学笃信斋长。其始末则未详也。是书作於淳祐己酉，取唐、宋名人之文，标其作法，分十七格。每格缀文数段，每段缀评於其下，盖当时科举之学。王惲《玉堂嘉话》载辛弃疾谓“三百青铜买一部，即可举进士”者，殆此类矣。

##### 《答策秘诀》一卷（两江总督采进本）

> 	旧本首题建安刘锦文叔简辑。末有跋语：“题至正己丑建安日新堂志。”跋中又称“不知作於何人，相传以为贡士曾坚子白之作”云云。则又非锦文所辑矣。

> 	凡为纲十二：曰治道，曰圣学，曰制度，曰性学，曰取材，曰人才，曰文章，曰形势，曰灾异，曰谏议，曰经疑，曰历象。其系以六十六子目，皆预拟对策活法。

> 	如“历象”条云：“大凡答历象策，虽所问引难千条万绪，不过一君子治历明时，但要变换言语。”全书一一似此，其陋可想。“观其形势”条云：“如答三国六朝进取策，只是说三国君臣以智遇智，乃其势也。六朝有机可乘，有间可入，反不能用，深为可惜。后面由山东、由关中，皆以题中所问融化作己之言”云云。

> 	盖犹南宋人书也。

##### 《诗法家数》一卷（两江总督采进本）

> 	旧本题元杨载撰。载有《杨仲宏集》，已著录。是编论多庸肤，例尤猥杂。

> 	如开卷即云：“夫诗之为法也有其说焉。赋比兴者皆诗制作之法。然有赋起，有比起，有兴起”云云。殆似略通字义之人，强作文语，已为可笑。乃甫隔一页，忽另标一题曰“诗学正源”，题下标一纲曰“风雅颂赋比兴”。纲下之目又曰“诗之六义而实则三体。风雅颂者诗之体，赋比兴者诗之法。故兴比赋者，又所以制作乎风雅颂者也。凡诗中有赋起，有比起，有兴起，然风之中有赋比兴，雅颂之中亦有赋比兴”云云。载在於元，号为作手，其陋何至於是。必坊贾依托也。

##### 《木天禁语》一卷（两江总督采进本）

> 	旧本题元范德机撰。德机，范梈字也。梈有诗集，已著录。是编开卷标内篇二字，然别无外篇，不知何故独名为内。其体例丛脞冗杂，殆难枚举。其大纲以篇法、句法、字法、气象、家数、音节谓之六关。每关又系子目，各引唐人一诗以实之。其七言律诗一条，称唐人李淑有《诗苑》一书，今世罕传。所述篇法止有六格，今广为十三格。考晁公武《读书志》，《诗苑类格》三卷，李淑撰。

> 	宝元三年，豫王出阁，淑为皇子傅，因纂成此书上之。然则淑为宋仁宗时人，安得称唐。明华阳王宣墡作《诗心珠会》，全引此条，亦作唐字。知原本实误以为唐人，非刊本有误。其荒陋已可想见。又云“十三格犹六十四卦之动，不出八卦。八卦之生，不离奇偶”，可谓神矣。目曰“屠龙绝艺，此法一泄，大道显然”云云。殆类道经授法之语。盖与杨载《诗法家数》出一手伪撰。考二书所论，多见赵捴谦《学范》中。知庸妄书贾剽取《学范》为之耳。

##### 《诗学禁脔》一卷（两江总督采进本）

> 	旧本题元范德机撰。凡分十五格，每格选唐诗一篇为式，而逐句解释。其浅陋尤甚，亦必非真本。

##### 《文筌》八卷、附《诗小谱》二卷（浙江总督采进本）

> 	元陈绎曾撰。绎曾有《文说》，已著录。此篇凡分古文小谱、四六附说、楚赋小谱、汉赋小谱、唐赋附说五类。体例繁碎，大抵妄生分别。强立名目，殊无精理。《诗小谱》二卷，据至顺壬申绎曾自序，称为亡友石桓彦威所撰，因以附后。是此编本与诗谱合刻。元时麻沙坊本，乃移冠策学统宗之首，颇为不伦。今仍析之，各著於录。绎曾，处州人，侨居湖州。而序末自称汶阳左客，岂又尝流寓齐、鲁间，偶以自号欤？

##### 《诗文轨范》二卷（浙江鲍士恭家藏本）

> 	元徐骏撰。骏常熟人。其书杂采古人论文之语，率皆习见。所载诏诰表奏诸式，尤未免近俗。

##### 《东坡文谈录》一卷（编修程晋芳家藏本）

> 	元陈秀民编。秀民字庶子，四明人。初官武冈城步巡检，擢知常熟州。后为张士诚参军，历浙江行中书省参知政事，翰林学士。是编杂采诸家评论苏文之语，大抵诸书所习见。又秀民既别有《东坡诗话录》，而此编又滥及於诗，为例亦复不纯。

##### 《东坡诗话》三卷（编修程晋芳家藏本）

> 	元陈秀民编。秀民既作《东坡文谈录》，复杂采诸家论苏诗者裒为此书。其排纂后先，既不以本诗之事类为次第，又不以原书之年代为次第，殊无体例。又如《记仇池石》数诗，直书原诗，前后并无引述。如此则全部苏诗皆可入录矣。

> 	至《记芙蓉城》诗，於题上加一游字，舛误尤甚。胡仔《苕溪渔隐丛话》所采《历代诗话》，苏诗仅其中之一家。而核其条目，较此尚多大半，则此录之挂漏可知矣。所引诸书，惟《燕石斋续》一书世罕传本。然持论颇浅陋，如证“春事阑删芳草歇”句，引唐刘琮及传奇女郎王真诗，而不知为谢灵运语。则其书亦不足重也。又秀民既元人，而书中乃引《西湖游览志》一条，是书为明田汝成作，秀民何自见之？曹溶《学海类编》喜造伪书，此类亦可疑者也。

##### 《南溪诗话》二卷（浙江范懋柱家天一阁藏本）

> 	不著撰人名氏。其本出明三原王恕家。前有恕子承裕序，称南溪为录诗话者之别号，逸其姓名，当为胜国时人。今观书中所引，已有白珽、刘履诸名，则元末人所作无疑也。其书杂抄诸家诗话，而不置议论。略如阮阅《总龟》之例，但不分门类耳。所引诗话，虽习见者多，然如所引《吕氏童蒙训》，今本皆不载。

> 	惟好标立名目，往往非其本书。如祖孝徵论沈约“崖倾护石髓”句，即题曰《祖孝徵诗话》之类，不一而足，亦殊弇陋也。

##### 《归田诗话》三卷（两淮马裕家藏本）

> 	明瞿佑撰。佑有《四时宜忌》，已著录。佑永乐中以作诗事系狱，戍保安。

> 	至洪熙乙巳始赦归。据所自序，援欧阳修《归田录》为例，则似成於放还后。而末一条叙塞垣事，称“尚留滞於此，未得解脱。”又似戍所之语，殆创稿於保安，归乃成帙欤？后弘治中庐陵陈叙刻之。以佑别号存斋，易名曰《存斋诗话》，无所取义。今仍题《归田诗话》，从佑所自名也。此书所见颇浅。其以“槌碎黄鹤楼”作李白语，以王建《望夫石》诗为陈克。讥张耒《中兴碑》“玉环妖血无人扫”句谓杨妃缢死，未尝溅血，是忘《哀江头》“血污游魂”句也。於考证亦疏。

> 	而犹及见杨维桢、丁鹤年诸人，故所记前辈遗文，时有可采焉。

##### 《菊坡丛话》二十六卷（两淮盐政采进本）

> 	明单宇撰。宇字时泰，菊坡其号也，临川人。正统己未进士，官侯官县知县。

> 	事迹具《明史》本传。其书采古今论文之语，编次成帙，分二十六门。凡论诗者二十四卷，论四六者一卷，论乐府者一卷。所采自乐府古词以下，宋人居多。元人如萨都剌等，亦间引及，然寥寥无几。每条各注所出，亦有但注“菊坡”二字者，则宇自记其语也。史载宇待铨吏部时，值英宗北狩，上书请罢监军内官。又上书请毁王振所建大兴隆寺。其人亦铮铮者，而於论诗不甚当行。是编大旨欲配胡仔之书，故仍以丛话为名。然采摭不及其博。又仔书多论文，此书多记事，仔书多考证，此书但抄撮旧文。例亦小殊。

##### 《琼台诗话》二卷（编修吴典家藏本）

> 	明蒋冕编。冕有《湘皋集》，已著录。冕为邱濬之门人，因裒辑濬生平吟咏，各详其本事。盖即吴沆门人辑《环溪诗话》之例。凡七十五条，词多溢美。盖濬以博洽著，诗非其所长。冕以端谨不阿著，论诗亦非其所长也。

##### 《诗话》十卷（副都御史黄登贤家藏本）

> 	明杨成玉编。成玉始末未详。其汇辑此书时，官扬州府知府。重刊於弘治庚戌，则继任知府马忠也。所列宋人诗话，凡刘攽、欧阳修、司马光、陈师道、吕居仁、周紫芝、许顗、张表臣、叶梦得、陈岩肖十家。在近时皆为通行之本，在当时则皆秘笈。故十书虽已各著录，而仍存此书之目，以不没其蒐辑之劳焉。

##### 《馀冬诗话》三卷（编修程晋芳家藏本）

> 	旧本题明何孟春撰。孟春有《何文简奏疏》，已著录。是书载《学海类编》中。今检其文，实於《孟春馀冬序录》中摘其论诗者，诡题此名也。所论多作理语。如谓苏氏之文无见於道，枉读书耳。又谓故教乞食歌姬院，用韩熙载事，非君子所宜。皆所谓胶柱而鼓瑟。谓杜诗《呈吴郎题桃树二律》甚费解说，与他律不同，亦殊不解古人用意之处。其他持论多类此。夫以讲学之见论文，已不能得文外之致。至以讲学之见论诗，益去之千里矣。则何如不作诗文更为务本也。

##### 《南濠居士诗话》一卷（浙江范懋柱家天一阁藏本）

> 	明都穆撰。穆有《壬午功臣爵赏录》，已著录。此编刻意论诗，而见地颇浅。

> 	如《许彦周诗话》解《锦瑟诗》，以“適怨清和”配中四句，附会无理，而摭为异闻。杨载诗之“六朝旧恨斜阳外，南浦新愁细雨中”，格律殊卑。“柳色嫩於鹅破壳，藓痕斑似鹿辞胎”，尤属鄙俚，而指为佳句。至载入元景文“去年先生靡恃己，今年先生罔谈彼”之谑，更伤芜杂矣。其书世有二本。一为黄桓所刻，凡七十二则，一为文璧所刻，凡四十二则。较黄本少三十则，而其中三则为黄本所无。近鲍廷博始以两本参校，合为七十五则，即此本也。

##### 《梦蕉诗话》二卷（编修程晋芳家藏本）

> 	明游潜撰。潜有《博物志补》，已著录。此书中论蔡确一条，谓因自称不肖而人误以为不笑，既而误以不笑为哭，既而又误以哭为酷，遂为部使者所斥。潜殆以“酷”罢官欤？所论诸诗，明人居其大半，率无深解。或借以自摅不平，尤为褊浅。如河源袭都实之说，嫦娥祖史绳祖、白珽之论，未免剽剟陈言。论洪武正韵一条，谓“沈约在宋、齐、梁、陈时，并居钧要，谱韵以词赋取士，积习久矣。及唐有天下，亦竟因之”云云。考沈约卒於梁代，实未入陈。以诗赋试进士始於唐高宗调露二年，梁代安有是制？更为杜撰。惟驳许彦周《诗话》论杜牧诗一条，特有深解，非他家之所及耳。

##### 《渚山堂诗话》三卷（浙江范懋柱家天一阁藏本）

> 	明陈霆撰。陈霆有《唐馀纪传》，已著录。是书杂论唐、宋以来诗句工拙，而明诗为多。又喜自载其诗，如《冷斋夜话》、《珊瑚钩诗话》之例。如论古人作诗，用事当如水中著盐，寓意当如空中散花。因举所自作“独背小阑无”一语，“门前吹进落花风”句，谓为空中散花。“风月多情自进楼”句，谓为水中著盐。

> 	殊皆未确。其引据古人，亦颇疏舛。如李商隐杀风景语，本出所作杂纂。虽世无完本，然删本尚载《说郛》中。霆乃指为义山《诗品》，世无此书也。又《复斋漫录》谓张耒“新月已生飞鸟外，落霞更在夕阳西”句，本之郎士元“河源飞鸟外，雪岭大荒西”一联。摘其知上句本士元诗，不知下句本薛能“好山多在夕阳西”句可也。霆乃谓其不知本九僧“春生桂岭外，月在海门西”句，是与耒诗何涉乎？

##### 《诗谈》一卷（修程晋芳家藏本）

> 	明徐泰撰。泰字子元，海盐人。弘治甲子举人，官光泽县知县。是编皆论明代之诗，自刘基、高启以下至黄省曾。附以女子朱静菴、道士卢大雅、僧来复、宗泐、守仁、梵琦。各为品目，大抵宗旨不出七子门庭。其造语多用四言二句，务摹敖陶孙《诗评》，亦颇嫌学步。

##### 《存馀堂诗话》一卷（两淮总督采进本）

> 	明朱承爵撰。承爵有《灼薪剧谈》，已著录。是编凡论诗二十六条，离合参半。如论天厨禁脔假借格之谬，辨《渔隐丛话》论琴阮琵琶诗之非，其说皆确。

> 	他论映雪收萤一联，及苏轼少年诗一条，欧阳修学温庭筠一条，亦皆有理。惟所称明人诸诗，多涉芜杂，论乐府必合本题篇名一条，似确而固。至於不知寒山子为何人，则失之眉睫之前矣。

##### 《全唐诗说》一卷、《诗评》一卷（编修程晋芳家藏本）

> 	旧本题明王世贞撰。世贞有《弇山堂别集》，已著录。是二书载曹溶《学海类编》中。实则割剥世贞《艺苑卮言》，钞为两卷。世贞著作，初无此二名也。

##### 《诗家直说》二卷（两江总督采进本）

> 	明谢榛撰。榛有《四溟集》，已著录。榛诗本足自传，而急於求名，乃作是书以自誉，持论多夸而无当。又多指摘唐人诗病，而改定其字句。甚至称梦见杜甫、李白登堂过访，勉以努力齐名。今观其书，大旨主於超悟，每以作无米粥为言。犹严羽“才不关学，趣不关理”之说也。又以练字为主，亦方回“句眼”之说也。如谓杜牧《开元寺水阁诗》“深秋帘幙千家雨，落日楼台一笛风”句不工，改为“深秋帘幙千家月，静夜楼台一笛风”。不知前四句为“六朝文物草连空，天澹云闲今古同，鸟去鸟来山色里，人歌人哭水声中”。末二句为“惆怅无因见范蠡，参差烟树五湖东”。皆登高晚眺之景，如改雨为月，改落日为静夜，则“鸟去鸟来山色里”，非夜中之景，“参差烟树五湖东”，亦非月下所能见。

> 	而就句改句，不顾全诗，古来有是诗法乎？王士祯《论诗绝句》：“何因点窜澄江练，笑杀谈诗谢茂榛”，固非好轻诋矣。至所谓诗以一句为主，落於某韵，意随字生，岂必先立意云何。其语似高实谬，尤足误人。是但为流连山水，摹写风月，闲適小诗言耳。不知发乎情，止乎礼义，感天地而动鬼神，固以言志为本也。

##### 《诗文原始》一卷（编修程晋芳家藏本）

> 	旧本题明李攀龙撰。攀龙有《诗学事类》，已著录。此书则自明以来，不闻为攀龙所作，其持论亦不类攀龙语。疑亦曹溶掇拾割裂之书，伪题攀龙名也。

##### 《文脉》三卷（编修程晋芳家藏本）

> 	明王文禄撰。文禄有《廉矩》，已著录。此书杂论古今之文，谓文章一脉相传，故曰《文脉》。第一卷总论，二卷杂论，三卷新论。品藻古今，颇出别解。

> 	然其述理学则推象山、慈湖，论文体则推六朝、《文选》。至论唐文，伸柳州而抑昌黎，谓韩非柳匹。尤不免立异太过矣。

##### 《过庭诗话》二卷（浙江范懋柱家天一阁藏本）

> 	明刘世伟撰。世伟有《厌次琐谈》，已著录。是书卷首有嘉靖丁巳阎新恩序，称“世伟之父为宁国君冷菴翁，故所著诗话名曰《过庭》。然书中无一字及其家学，殆不可晓。其大旨谓后学看诗话，当以严沧浪为准。最可恶者惠洪《冷斋夜话》，於汉、魏、唐人好诗不曾理会得一句，其所论皆苏、黄之恶诗。大抵宋诗远不逮唐，亦由苏、黄共坏之”云云。然据其全书，则皆拾七子之绪馀，实於汉、魏、盛唐了无所解，於宋诗亦无所解也。观其论绝句，有绝前四句、后四句、中四句诸体，是并不知先有绝句，后有律诗矣。其诋唐诗称僧为公、为师，尤为迂阔。古人称谓，例皆相尊。林公、远公，晋时已尔，何独深责於唐人，且子者男子之美称，而异端莫甚於杨、墨，孟子称杨子、墨子，其亦崇奖异端乎？至论古乐府一条，称“山上复有山”为虎谜之祖。元人正宫乐府云：“拈起这纸来呵，好教我目边点水言难尽。拈起笔来呵，好教我门里挑心写不成。庶几善学此者”云云。益为弇陋矣。

##### 《解颐新语》八卷（浙江巡抚采进本）

> 	明皇甫汸撰。汸有《百泉子绪论》，已著录。是编乃其说诗之语，凡分八门：曰叙论，曰述事，曰考证，曰诠藻，曰矜赏，曰遗误，曰讥评，曰杂记。

> 	自称“匡鼎说诗，人为解颐；陆贾造语，帝每称善”。故窃比於二子。然汸诗有名於当时，而此书乃多谬陋。大抵皆袭旧文，了无精识。好大言而实皆肤词。

> 	如云：“诗首《关雎》，易始《龙德》，逍遥、大鹏，其意一也。”此十六字为一条，竟不知作何语。又引证不确，摇笔即舛。如锺嵘《诗品》，家弦户诵。乃云锺品已湮，仅存严氏。李商隐等三十六体，《唐书》本传明云以表启而名。乃指为诗派。杜甫已有七言长律，乃云元、白馀思不尽，加为六韵，此七言排之始。

> 	选杨徽之诗十联写御屏，本宋太宗事，见《渑水燕谈》。张为《主客图》作於唐时，其书虽佚，尚散见计有功《唐诗纪事》。乃云唐太宗闻杨徽之诗名，尽索所著，选十联写御屏，遂有《句对句图》及《主客图》。他如“黄金费尽教歌舞，留与他人乐少年”，司空图诗也，而云顾况。“王莽弄来曾半破，曹公将去便平沉”，李山甫诗也，而云李商隐。又所称商隐“棹里自成歌，歌竟乘流去”之句。

> 	今《义山集》中亦无之，不知所据为何本。如此之类，指不胜屈。世以汸名重传之耳。

##### 《冰川诗式》十卷（两淮盐政采进本）

> 	明梁桥撰。桥字公济，号冰川子，真定人。由选贡生授四川布政司经历。是书成於嘉靖己巳。分定体、练句、贞韵、审声、研几、综赜六门。杂录旧说，不著所出。又参以臆见，横生名目，兼增以杜撰之体。盖於诗之源流正变，皆未有所解也。

##### 《豫章诗话》六卷（江西巡抚采进本）

> 	明郭子章撰。子章有《蠙衣生易解》，已著录。是编论其乡人之诗，与诗之作於其乡者。上起古初，下迄於明。然多据郡县志书所采，未免芜杂。如惠远七言绝句，子章能辨其伪。然寻真观玉简天篆，决非秦代语。岩下老人武帝问答，决非汉人语，乃以为四言之祖，何耶？又如房璘妻高氏碑刻之类，无与於诗话。

> 	而卢仝、韩愈用龙锺、躘踵字之类，亦无与豫章。均有爱奇嗜博之失。

##### 《玉笥诗谈》四卷（编修程晋芳家藏本）

> 	明朱孟震撰。孟震有《河上楮谈》，已著录。此其所为诗话，皆载明代之事，而涉於江西者尤多。盖据其见闻所及也。其论诗大旨，则惟以王世贞为宗。

##### 《玉堂日钞》三卷（浙江巡抚采进本）

> 	明黄洪宪编。洪宪有《朝鲜国纪》，已著录。是编钞撮宋陈骙《文则》、李耆卿《文章精义》、明何良俊《论文》、王世贞《艺苑卮言》、吴讷《文章辨体》五家之言，共为一书。首有其四世从孙经序，称洪宪读书中秘时，随见手录。

> 	盖偶然摘钞，本非著述。其后人尊崇手泽，因而藏弆。实则骙等之书具在，无庸此之复陈也。

##### 《诗心珠会》八卷（浙江巡抚采进本）

> 	明华阳王朱宣墡编。宣墡字白厚，自号味一道人。蜀献王椿八世孙。考《明史宗室表》，其袭封在万历十三年。是编前有自序，题嘉靖庚申。盖作於未袭封时，故其私印一曰蜀国分藩，一曰华阳王长子也。是编取前人诗话分类编次，凡体格二卷，法则二卷，评论二卷，辨正一卷，杂拾一卷。其所徵引皆不著所出，庞杂无绪。间有附注，以味一曰别之，亦皆肤浅。

##### 《冷邸小言》一卷（两淮盐政采进本）

> 	明邓云霄撰。云霄有《百花洲集》，已著录。此书前有自序，称“论诗什九，品古什一”。大旨以严羽为宗，尊陶、谢而祧苏、李，左王、孟而右杜、韩。司空图所谓“不著一字，尽得风流”者，亦诗家之一派，不可废也。然以为极则，则狭矣。

##### 《艺薮谈宗》六卷（山东巡抚采进本）

> 	明周子文编。子文字岐阳，无锡人。万历癸未进士，是编辑明人论诗之语为一编，凡宋濂、高棅、何景明、李东阳、徐祯卿、王廷相、杨慎、都穆、皇甫汸、王世贞、何良俊、谢榛、王世懋、胡应麟、王穉登、屠隆、焦竑、李维桢、朱长春十九家。或采录其文集，或删节其诗话，大致以王世贞为圭臬。盖万历中叶，七子之馀焰犹未尽熸，故子文据《艺苑卮言》一书，遽欲衡量千古也。

##### 《楚范》六卷（浙江范懋柱家天一阁藏本）

> 	明张之象撰。之象有《太史史例》，已著录。是编割裂《楚词》之文，分标格目，以为拟作之法。分十二编：曰辨体，曰解题，曰发端，曰造句，曰丽词，曰叶韵，曰用韵，曰更韵，曰连文，曰叠字，曰助语，曰馀音。屈、宋所作，上接风人之遗，而下开百代之词赋。性情所造，音律自生，所谓文成而法立者也。

> 	之象乃摘其某章某句，多立门类，限为定法，如词曲家之有工尺。以是拟骚，宁止相去九牛毛乎？

##### 《恬志堂诗话》三卷（编修程晋芳家藏本）

> 	明李日华撰。日华有《梅墟先生别录》，已著录。此编载曹溶《学海类编》中，乃摘其诸杂著中论诗之语，凑合成编。如武伯英烛剪一联，其文甚繁。今删其上文，但云“烛剪句余改曰‘吐残月魄蟆颐动，蹴落春红燕尾忙’。”此改字竟从何来，是直不通书贾所摘矣。至日华堂名恬致，其集即名《恬致堂集》。而改曰恬志，尤耳食之误也。

##### 《诗薮》十八卷（江苏巡抚采进本）

> 	明胡应麟撰。应麟有《笔丛》，已著录。是书凡内编六卷，分古、今体各三卷。外编六卷，自周至元，以时代为次。杂编六卷，分遗逸、闰馀各三卷。皆其评论之语。《明史文苑传》：“胡应麟幼能诗，万历四年举於乡。久不第，筑室山中。购书四万馀卷，手自编次，多所撰著。携诗谒王世贞，世贞喜而激赏之。

> 	归益自负。所著《诗薮》十八卷，大抵奉世贞卮言为律令，而敷衍其说。谓诗家之有世贞，集大成之尼父也。其贡谀如此”云云。是应麟著此书时，世贞固尚在，乃内编又自纪其作《哭王长公诗》二百四十韵事，岂应麟又续有所增益欤？

##### 《夷白斋诗话》一卷（两江总督采进本）

> 	明顾元庆撰。元庆有《云林遗事》，已著录。是编论诗多隔膜之语。如秦韬玉诗“地衣镇角香狮子，帘额侵钩绣辟邪”，可谓寒酸穷眼。元庆乃称其状富贵之象於目前，品题殊误。所录明诗多猥琐。至议蔡邕《饮马长城窟行》谓鱼腹中安得有书，尤高叟之为诗矣。

##### 《诗谭》十卷（副都御史黄登贤家藏本）

> 	明叶廷秀撰。廷秀有《西曹秋思》，已著录。是集所辑诗话，半录旧文，半出己论。前有廷秀自序称：“以为谭诗也可，谭道也可。”然其病正坐於此。第一条即曰心学，第二条即曰行得始为难。盖以讲学为诗家正脉，始於《文章正宗》。

> 	《白沙》、《定山》诸集，又加甚焉。至廷秀等，而风雅扫地矣。此所谓言之有故，执之成理，而断断不可行於天下者也。故其人虽风裁岳岳，而论诗不可为训焉。

##### 《佘山诗话》三卷（编修程晋芳家藏本）

> 	旧本题明陈继儒撰。继儒有《邵康节外纪》，已著录。此书别无传本，惟《学海类编》载之。然其文皆摭拾继儒他说部而成，殆非其本书。其中如以展子虔为大李将军之师，大李将军为唐开元中李思训，展子虔则北齐人也。疏谬如是，即真出继儒手，正亦无足取耳。

##### 《藕居士诗话》二卷（浙江鲍士恭家藏本）

> 	明陈懋仁撰。懋仁有《年号韵编》，已著录。是书卷末论卢照邻诗“玉帛委奄尹，鈇质婴缙绅”句，以为此熹宗朝十字史，则作於崇祯时矣。懋仁及与袁宏道、锺惺、谭元春游，故其论诗大旨，以公安、竟陵为宗。自序谓考证多而评骘少。今观其书，如元王烈妇、明铁铉女诸条，亦稍能辨析。而舛漏之处甚多。如徐祯卿《观射歌》“突如流星中如树，此自用诗四鍭如树”语，而引仪礼之皮树以为兽名，则如字定作何解？杜甫《杜鹃诗》证以三绝句之叠用刺史，明鹃字为韵是已。又引《白头吟》之“郭东亦有樵”二句，则不知此乃晋乐所加以谐律，非本词也。诗《新台有泚》，说文作玼，自是当时别本。而以为泚误作玼，是未勘《说文》所引《五经》，不同者不止於此。谓《蜀道难》始梁张悰，不始李白。

> 	不知郭茂倩《乐府诗集》所载乃以梁元帝为首。谓杨慎《赵州馆喜晴》七言律诗以朋字押入东韵为合古法，是误以古韵论律韵。谓傅玄以槊押貊为无韵之诗，不知槊在觉部，江之入声，貊在陌部，庚之入声，正穿鼻七声之相通。又误以律韵议古韵，至引尸子“死人为归人”句证邱为诗之“万里一归人”，更与本意相左矣。所注杜诗诸故实，亦茫无根据，无一字之可信也。

##### 《艺活甲编》五卷（副都御史黄登贤家藏本）

> 	明茅元仪撰。元仪有《嘉靖大政类编》，已著录。此编皆评诗论文之语。当嘉靖中，元仪祖坤，与王世贞争名相轧。坤作《史记钞》，世贞未见其书，即先断其必不解。又世贞题《归有光集》，诋坤《八家文钞》右永叔而左昌黎。元仪修先世之憾，故此书大旨主於排斥世贞。然世贞摹拟之弊，虽可议者多。而元仪评论古人，又往往大言无当，所见实粗。其任意雌黄，亦皆不为定论也。

##### 《文通》三十一卷（两江总督采进本）

> 	明朱荃宰撰。荃宰字咸一，黄冈人。所著有文、诗、乐、词、曲五编，并以通名，见於自序。而《文通》独先刻成。其书取古今文章流别，及诗文格律，一一为之条析。盖欲仿刘勰《雕龙》而作。其末诠梦一篇，酷摹勰之自序。然大抵摭拾百家，矜示奥博，未能一一融贯也。

##### 《诗话类编》三十二卷（直隶总督采进本）

> 	明王昌会撰。昌会字嘉侯，上海人。参议圻之孙也。是编摭拾诸诗话，参以小说，裒合成书。议论则不著其姓名，事实则不著其时代。又并不著出自何书。

> 	糅杂割裂，茫无体例，亦博而不精之学也。

##### 《尧山堂偶隽》七卷（浙江鲍士恭家藏本）

> 	明蒋一葵编。一葵有《尧山堂外纪》，已著录。是书取前人比偶之文，自六朝迄宋、元，凡制诰、笺表、赋序、启劄中名隽之句，及寻常应对俳语，次而录之。盖王铚《四六话》之类。然摭拾未广，所采亦不尽工。

##### 《唐诗谈丛》一卷（编修程晋芳家藏本）

> 	旧本题明胡震亨撰。震亨有《海盐县图经》，已著录。是书载曹溶《学海类编》中，实即《唐音癸签》之文。癸签凡分体、发微、评汇、乐通、诂笺、谈丛、集录七门。此摘其谈丛一门，别立名目耳。

##### 《诗脍》八卷（江苏巡抚采进本）

> 	明陈云式撰。云式字定之，钱塘人。是书凡分二十四类，皆杂采诸家诗话为之，而讳其出处。漫无持择，亦无所考证。

##### 《绿天耕舍燕钞》四卷（两淮盐政采进本）

> 	不著撰人名氏，但署曰雪畴子辑，不知何许人也。其书杂取明人论诗之语，缀合成编，无所发明考证。大旨排王、李而主锺、谭。殆当万历、天启之间《诗归》盛行之后欤？

##### 《雅论》二十六卷（安徽巡抚采进本）

> 	明费经虞撰。其子密又增补之。经虞字仲若，新繁人。密有《燕峰文钞》，已著录。是书详论历代之诗，分源本、体调、格式、制作、合论、工力、时代、针砭、品衡、盛事、题引、琐语、音韵十三门。自序称以诗馀附后为十四，而目录及书中皆无之。盖欲为之而未成也。经虞著作不概见。密则以“大江流汉水，孤艇接残春”一联为王士祯所称，有十字须千古之目。而编次此书，乃未为精密。

> 	如源本类中论诗句所始一条，乃挚虞《文章流别》之文，今尚载《太平御览》中，而引为孔颖达《诗疏》。葛天八阕一条，乃刘勰《文心雕龙》之文，乃引为梅鼎祚《古乐苑》。《左传》载浑良夫被发而譟，乃呼譟之譟，而以譟为诗之一体，谓始於浑良夫。杨慎虽有《五言律祖》，然齐、梁但有永明体，宫体之名，无律之名。而以五言律诗始见齐、梁，排律之名始於杨士宏之《唐音》，古无是称，而以为始见於唐。体调类中西昆酬唱，乃杨亿、刘子仪诸人，亿序可证。

> 	而以为西昆乃唐李义山、温飞卿，又并韩偓入之，而段成式乃别立一体。王素有《效阮公体》诗，李商隐、杜牧均有《拟沈下贤体》诗，以及宋末四灵、江湖诸体，明末竟陵、公安诸体，皆漏不载，而别撰一才调体。格式类中每一体选录数篇，既非该举其源流，又非简择其精粹，殊为挂漏。又因齐己风骚旨格，益为推衍，多立名目，而漫无根据。制作类中所选名句，率摭拾诗话。然如何逊“金粟裹搔头”句见黄伯思《东观馀论》，乃引作考证，非谓此句之工。一概列之，殊未深考。所列对偶之法，尤繁碎。合论、工力、时代、针砭四类，亦皆杂取陈言。

> 	品衡类中分十六格，各选古诗以实之，而皆不惬当。盛事类中多挂漏，亦多泛滥。

> 	题引类中论近人制题不雅，颇中其病。然所引诸式，分类标目，实以古题，则多未惬当。琐语类中皆经虞之笔记，间有可取之语。大致於古宗沧浪，於近人宗弇州也。音韵类中冗琐与格式门同，且即格式中之一，别出一门，亦无体例。其礼部韵略一卷，但有字而无注，题曰雅论礼部韵略，殆不成文，观其附记，盖经虞有此言，而其孙锡璜补入者。经虞又言，吴棫补叶、杨慎转注亦当收采。而此本无之，则又不知何意也。大抵意欲求多，而昧於持择。如游艺《诗法入门》所载，律诗平仄一三五不论，二四六分明之类，亦均收入，宜其劳而鲜功矣。

##### 《艳雪斋诗评》二卷、《词曲评》一卷（编修励守谦家藏本）

> 	不著撰人名氏。《诗评》有崇祯己巳自序，《词曲评》有崇祯戊辰自序，皆自署曰石公。其私印则名曰亭奭，字曰以召，其姓则不可考，不知何许人也。是编杂采明人诗话、词话，手录成帙，非所自撰。大致以王世贞为圭臬，不出当时习气也。

##### 《明人文断》（无卷数，浙江吴玉墀家藏本）

> 	不著撰人名氏。皆采掇前人论文之语，抄录而成。所引如《纬文琐语》、《湖阴残语》之类，今皆不传，颇有足资考证者。然舛误冗杂，亦复不少。如所引杜牧一条，不知为《李贺集》序所言皆譬贺之诗，而误以为泛论文章。则其由贩鬻而来，不尽见本书可知矣。

##### 《四六金针》一卷（编修程晋芳家藏本）

> 	国朝陈维崧撰。维崧有《两晋南北集珍》，已著录。此书载《学海类编》中，取元陈绎曾《文说》中所论四六之法，割剥成编。颇为浅陋，必非维崧之笔。殆以维崧工於四六，故假其名。犹《木天禁语》之托言范梈，《诗法家数》之讬言杨载耳。

##### 《蠖斋诗话》二卷（江西巡抚采进本）

> 	国朝施闰章撰。闰章有《矩斋杂记》，已著录。是编乃所著诗话也。闰章诗深婉蕴藉，世推作手，而诗话乃多可议。如颜真卿《判杨志坚妻》，李翱《嫁韦应物女》，李绅《题放生池》，胡钉铰《感梦能诗》，廖有方《葬胡秀琯》。韩愈、孟郊友善，韩愈等奖进后辈，淳化中《老妓诗》、《老叟改萨天锡诗》，石介庆《历圣德颂艮岳诗谶》，李后主《题金楼子》，刘长卿题诗不署姓，凡一十三条。皆直录旧文，以为己语，殊不可解。至刘贡父《诗话》称李商隐所咏《锦瑟》乃令狐楚青衣之名，说至无稽，而闰章取之。“松际露微月，清光犹为君”，乃常建《宿王昌龄隐居诗》，而误作王维《灞桥》。无名氏《法帖》二诗下题间二字，其为金赵秉文作无疑。而以为唐人。亦多失考。殆偶然劄记，不甚经意之作耶。

##### 《诗话》八卷（浙江巡抚采进本）

> 	国朝毛奇龄撰。奇龄有《仲氏易》，已著录。是编多记其所自作，及同时诸人倡和，亦间及唐诗。奇龄以考据为长，诗文直以才锋用事，而於诗尤浅。其尊唐抑宋，未为不合。而所论宋诗，皆未见宋人得失，漫肆讥弹。即所论唐诗，亦未造唐代藩篱，而妄相标榜。如诋李白，诋李商隐，诋柳宗元，诋苏轼，皆务为高论，实茫然不得要领。第八卷中记姜仲子、姚季方谓奇龄貌似苏轼像，又记乩仙以奇龄为轼后身，而奇龄皆以为辱。反覆诋轼数百言，并有“莫将今日扶乩画，又认他人著屐图”句，已为诞妄。至谓轼不能实见理学之是非，於先圣授受之间有所取正，尤属大言。百载以来，日久论定，有以理学宗传屈指於奇龄者乎？

##### 《枣林艺篑》一卷（编修程晋芳家藏本）

> 	国朝谈迁撰。迁有《海昌外志》，已著录。是编载曹溶所辑《学海类编》中，实迁《枣林杂俎》之一卷也。所谈诗文，皆不出明人门径。其载张弼推尊洪武正韵一条，尤为纰缪。

##### 《诗辨坻》四卷（浙江汪汝瑮家藏本）

> 	国朝毛先舒撰。先舒有《声韵丛说》，已著录。是编评历代之诗。首为总论，次为经，次为逸，次为汉至唐，次为杂论，次为学诗经录，次为竟陵诗解驳议，而终以词曲。其曰坻者，扬雄称所作方言如鼠坻之与牛场，用则实五稼，饱邦民，不用遂为粪壤。坻之於道，先舒取是义也。然先舒诗源出太仓、历下，故宋、元皆置不论，而尤好为高论。如谓常建“深入强千里”句为不知句法；谓杜甫《咏怀古迹》第五首通章草草，伯仲二语，殊伤渊雅；谓元结《欸乃曲》伧父之状，使人欲呕；谓李白《清平调》“云想衣裳花想容”句落填词纤境；“若非会向，居然滑调，一枝浓艳，君王带笑”，了无高趣；又谓胡应麟性骛多，故於宋、元诗俱评。然眼中能容如许尘物，即胸次可知。而上下千古，所铸金呼佛者，则惟一李攀龙焉。

##### 《五代诗话》十二卷（编修励守谦家藏本）

> 	国朝王士祯撰。宋弼等补缉。士祯有《古欢录》，弼有《山左明诗钞》，均已著录。是书士祯原稿，本草创未竟之本。弼所续入，务求其博，体例遂伤冗杂。

> 	殊失士祯之初意，而挂漏者仍复不免。后郑方坤重为补正，乃斐然可观。是编精华，已尽为方坤所采。方坤所不采者，皆糟粕矣。今录方坤之本，而此本附存其目。盖二本皆非士祯之旧，而方坤学问该洽，不由饾飣而来。其凡例指摘此本之失，皆一一切中。故录彼而置此焉。

##### 《然脂集例》一卷（山东巡抚采进本）

> 	国朝王士禄撰。士禄有《读史蒙拾》，已著录。士禄尝欲辑古今闺阁之文为一书，取徐陵《玉台新咏序》“然脂暝写”之语为名，然陵所选乃艳歌，非女子诗，士禄盖误引也。其弟士祯书其年谱后曰：“先生著书，惟《然脂集》二百三十馀卷，条目初就。盖为之而未成，仅存此例十条而已。”《隋志》有妇人集，其书不传。明以来选本至夥，猥杂殊甚。士禄此例，差有条理，故附存其名於诗文评中。俾来者有考焉。

##### 《围炉诗话》八卷（江苏巡抚采进本）

> 	国朝吴乔撰。乔字修龄，昆山人。是书所论，如“意喻之米，文则炊而为饭，诗则酿而为酒。饭不变米形，酒则变尽。如《小弁》、《凯风》诸篇，断不能以文章之道平直出之”。又谓“诗之中须有人在”。赵执信作《谈龙录》，皆深取其说。然统核全书，则偏驳特甚。大旨初尊长沙而排庆阳，又祖晚唐而挤两宋。

> 	气质嚣浮，欲以毒詈狂谈劫伏俗耳，遂以王、李为牛<口后>驴鸣，而比陈子龙於王锡爵之仆夫。七子摹拟盛唐，诚不免於流弊，然亦各有根据。必斥之不比於人类，殊未得其平。至於赋比兴三体并行，源於三百。缘情触景，各有所宜。未尝闻兴比则必优，赋则必劣。况唐人非无赋体，宋人亦非尽无比兴。遗诗具在，吾将谁欺？乃划界分疆，诬宋人以比兴都绝，而所谓唐人之比兴者，实皆穿凿附会。大半难通。即所最推之李商隐、韩偓二家，李则字字为令狐而吟，韩则句句为朱温而发。平心而论，果尽如是哉？阎若璩《潜邱劄记》载乔自誉之言曰：“贺黄公《载酒园诗话》，冯定远《钝吟杂录》及某《围炉诗话》，可称谈诗之三绝。”

> 	是何言欤？

##### 《漫堂说诗》一卷（编修程晋芳家藏本）

> 	国朝宋荦撰。荦有《沧浪小志》，已著录。此书乃其说诗之语，载《学海类编》中。较曹溶所收《伪妄诗话》犹为真本。然荦已编入《西陂类稿》中矣。

##### 《说诗乐趣》二十卷、附《偶咏草续集》一卷（浙江巡抚采进本）

> 	国朝伍涵芬撰。涵芬有《读书乐趣》，已著录。此书皆采摭前人诗话。《偶咏草续》集则所自作。以所撰《读书乐趣》末有《偶咏草》，故此曰续集也。其书庞杂无绪，去取失伦。卷端所列引用书目，乖舛不一而足。则其於诗可知矣。

> 	涵芬《偶咏草》中有“侨居白下三山市，乱卖紫溪伍氏书”句。盖贫士刊鬻以自给，原不为著述计也。

##### 《柳亭诗话》三十卷（浙江鲍士恭家藏本）

> 	国朝宋长白撰。长白原名俊，以字行，山阴人。是编成於康熙乙酉。自三代以迄近人，凡涉於诗者，多所记录。时以己意品题，而议论考据，多无根柢。犹明季山人之馀绪也。

##### 《原诗》四卷（江苏巡抚采进本）

> 	国朝叶燮撰。燮有《江南星野辨》，已著录。是编乃其论诗之语。分内篇、外篇，又各分上、下。其大旨在排斥有明七子之摹拟，及纠弹近人之剽窃，其言皆深中症结。而词胜於意，虽极纵横博辨之致，是作论之体，非评诗之体也。亦多英雄欺人之语。如曰宋诗在工拙之外，其工处固有意求工，拙处亦有意为拙，若以工拙上下之，宋人不受也。此论苏、黄数家犹可，概曰宋人，岂其然乎，至谓谢灵运胜曹植，亦故为高论耳。

##### 《春秋诗话》五卷（江苏巡抚采进本）

> 	国朝劳孝舆撰。孝舆字巨峰，一字阮斋，南海人。以贡生官镇远县知县。其书专取《春秋左氏传》之言诗者集为五卷。一曰赋诗，如重耳《赋河水》、秦穆《赋六月》之类。二曰解诗，如郤至《解兔罝》，穆叔《解三夏》及《文王鹿鸣》之类。三曰引诗，如郑太子《忽辞昏》引自《求多福》，陈敬仲《辞卿》引《翘翘车乘》之类。四曰拾诗，乃古诗轶句，左氏拾而出之者，分赋诵、讴歌、谣箴、铭、投壶词、繇词、谚隐各名。五曰评诗，则为《吴公子观乐》一篇。每条后各以所见附著之。既不同铨释传文，又非尽沿讨诗义。编葺虽勤，殊无所取也。

##### 《铁立文起》二十二卷（浙江巡抚采进本）

> 	国朝王之绩撰。之绩字懋功，宣城人。是书皆论作文之法，铁立其斋名也。

### 首曰文体通论。前编十二卷，自序至七凡九十三种。后编十卷，自王言至论判，凡四十八种。大略采之《文章辨体》、《文体明辨》二书，而以己意参补之。然持议多偏，不能窥见要领。甚至以屠隆《溟海波恬赋》为胜於木华、郭璞，尤倒置矣。

##### 《学稼馀谭》三卷（浙江巡抚采进本）

> 	不著撰人名氏，前题云栎社老人辑。上卷曰诗鹄，中卷曰诗考，下卷曰诗话。

> 	其下卷又分一子卷，诗考、诗话皆采辑诸书而成，冗琐特甚。诗鹄谓诗有南北宗，《国风》“林有朴遬”，南宗语也。“我心匪石”二句，北宗语也。剿伪本贾岛《二南密旨》之语，尤少持择。又谓七言古为唐歌行之未成者，则更异矣。

##### 《榕城诗话》三卷（大理寺卿陆锡熊家藏本）

> 	国朝杭世骏撰。世骏有《续方言》，已著录。是编乃雍正壬子世骏以举人充福建同考官所作，故以榕城为名。（案雍正壬子、乙卯二科皆以邻省举人充乡试同考官，故世骏以甲辰举人膺是任。谨附识於此。）其论诗，以王士祯为宗。故如冯舒、冯班、赵执信、庞垲、何焯诸人不附士祯者，皆深致不满。於同时诸人，无不极意标榜，欲以仿士祯诸杂著。然士祯善於选择，每一集节取一二联，往往可观。世骏则未之能也。

> 	──右“诗文评类”八十五部，五百二十四卷内一部无卷数，皆附《存目》。

### 一百九十八 集部五十一

#### 词曲类一词、曲二体在文章、技艺之间。厥品颇卑，作者弗贵，特才华之士以绮语相高耳。然三百篇变而古诗，古诗变而近体，近体变而词，词变而曲，层累而降，莫知其然。究厥渊源，实亦乐府之馀音，风人之末派。其於文苑，尚属附庸，亦未可全斥为俳优也。今酌取往例，附之篇终。词、曲两家又略分甲乙。词为五类：曰别集，曰总集，曰词话，曰词谱、词韵。曲则惟录品题论断之词，及《中原音韵》，而曲文则不录焉。王圻《续文献通考》以《西厢记》、《琵琶记》俱入经籍类中，全失论撰之体裁，不可训也。

##### 《珠玉词》一卷（江苏巡抚采进本）

> 	宋晏殊撰。殊有《类要》，已著录。陈振孙《书录解题》载殊词有《珠玉集》一卷。此本为毛晋所刻，与陈氏所记合，盖犹旧本。《名臣录》称“殊词名《珠玉集》，张子野为之序”。子野，张先字也。今卷首无先序，盖传写佚之矣。殊赋性刚峻，而词语特婉丽。故刘攽《中山诗话》谓元献喜冯延巳歌词，其所自作，亦不减延巳。赵与旹《宾退录》记殊幼子几道，尝称殊词不作妇人语。今观其集，绮艳之词不少。盖几道欲重其父名，故作是言，非确论也。集中《浣溪沙春恨词》“无可奈何花落去，似曾相识燕归来”二句，乃殊示张寺丞、王校勘七言律中腹联，《复斋漫录》尝述之。今复填入词内，岂自爱其造语之工，故不嫌复用耶？考唐许浑集中“一樽酒尽青山暮，千里书回碧树秋”二句，亦前后两见，知古人原有此例矣。

##### 《乐章集》一卷（江苏巡抚采进本）

> 	宋柳永撰。永初名三变，字耆卿，崇安人。景祐元年进士，官至屯田员外郎，故世号柳屯田。叶梦得《避署录话》曰：“柳永为举子时，多游狭斜，善为歌词。

> 	教坊乐工每得新腔，必求永为词，始行於世。余仕丹徒，尝见一西夏归朝官云：“凡有井水饮处，即能歌柳词。”言其传之广也。张端义《贵耳集》亦曰：“项平斋言“诗当学杜诗，词当学柳词。杜诗、柳词皆无表德，只是实说”云云。盖词本管弦冶荡之音，而永所作旖旎近情，故使人易入。虽颇以俗为病，然好之者终不绝也。陈振孙《书录解题》载其《乐章集》三卷，今止一卷，盖毛晋刊本所合并也。宋词之传於今者，惟此集最为残阙。晋此刻亦殊少勘正，讹不胜乙。其分调之显然舛误者，如《笛家别久》二字，《小镇西久离》阙三字，《小镇西犯路辽绕》三字，《临江仙萧条》二字，皆系后段换头。今乃截作前段结句。字句之显然舛误者，如尾犯之“一种芳心力”，“芳”字当作“劳”，《浪淘沙慢》之“几度饮散歌阑”，“阑”字当作“阕”，“如何时”“如”字当作“知”。《浪淘沙令》之“有一个人人”，一字属衍，“促尽随红袖举”，“促”字下阙“拍”字，“破阵乐之各明珠”，“各”字下脱“采”字。《定风波》之“拘束教吟咏”，“咏”字当叶韵作“和”字。《凤归云》之“霜月夜”，“夜”字下脱“明”字。《如鱼水》之“兰芷汀洲望中”，“中”字当作“里”。《望远行》之“乱飘僧舍，密洒歌楼”二句，上下倒置。《红窗睡》之“如削肌肤红玉莹”句，已属叶韵，下又误增“峰”字。《河传》之“露清江，芳交乱”，“清”字当作“净”。《塞鸿》之“渐西风紧”，“紧”字属衍。《诉衷情》之“不堪更倚木兰”，“木兰”二字当作“兰棹”。《夜半乐》之“嫩红光数”，“光”字当作“无”。“金敛笑争赌”，“敛”字当作“钗”。万树作《词律》，尝驳正之，今并从其说。其必不可通者，则疑以传疑，姑仍其旧焉。

##### 《安陆集》一卷、《附录》一卷（兵部侍郎纪昀家藏本）

> 	宋张先撰。案仁宗时有两张先，皆字子野。其一博州人，枢密副使张逊之孙，天圣三年进士，官至知亳州，卒於宝元二年，欧阳修为作墓志者是也。其一乌程人，天圣八年进士，官至都官郎中，即作此集者是也。《道山清话》竟以博州张先为此张先，误之甚矣。张铎《湖州府志》称：“先有《文集》一百卷，惟乐府行於世。”《宋史艺文志》载：“先诗集二十卷。”陈振孙《十咏图跋》称“偶藏子野诗一帙，名《安陆集》。旧京本也。乡守杨嗣翁见之，因取刻之郡斋”云云。（案此跋载周密《齐东野语》。）则振孙时其集尚存。然振孙作《直斋书录解题》，乃惟载张子野词一卷，而无其诗集，殊不解其何故也。自明以来，并其词集亦不传，故毛晋刻六十家词，独不及先。此本乃近时安邑葛鸣阳所辑，凡诗八首，词六十八首。其编次虽以诗列词前，而为数无几。今从其多者为主，录之於词曲类中。考《苏轼集》有《题张子野诗集》后曰：“子野诗笔老妙，歌词乃其馀技耳。《华州西溪诗》云：‘浮萍破处见山影，野艇归时闻草声。’（案《石林诗话》、《瀛奎律髓》，“草声”并误作“棹声”，近时安邑葛氏刊本据《渔隐丛话》改正，今从之。）与余和诗云：‘愁似鳏鱼知夜永，懒同蝴蝶为春忙’。若此之类，皆可以追配古人。而世俗但称其歌词。昔周昉画人物，皆入神品。而世俗但知有周昉士女。皆所谓未见好德如好色者欤”云云。然轼所举二联，皆涉纤巧。自此二联外，今所传者惟《吴江》一首稍可观。然“欲图江色不上笔，静觅鸟声深在芦”一联，亦有纤巧之病。平心而论，要为词胜於诗，当时以张三影得名，殆非无故。轼所题跋，当由好为高论，未可据为定评也。

##### 《六一词》一卷（江苏巡抚采进本）

> 	宋欧阳修撰。修有《诗本义》，已著录。其词陈振孙《书录解题》作一卷。

> 	此为毛晋所刻，亦止一卷，而於总目中注原本三卷。盖庐陵旧刻，兼载乐语，分为三卷。晋删去乐语，仍并为一卷也。曾慥《乐府雅词序》有云：“欧公一代儒宗，风流自命，词章窈眇，世所矜式。乃小人或作艳曲，谬为公词。”蔡绦《西清诗话》云：“欧阳修之浅近者，谓是刘煇伪作。”《名臣录》亦云：“修知贡举，为下第举子刘煇等所忌，以《醉蓬莱》、《望江南》诬之。”则修词中已杂他人之作。又元丰中崔公度《跋冯延巳阳春录》，谓“其间有误入六一词者”，则修词又或窜入他集。盖在宋时已无定本矣。晋此刻亦多所釐正，然诸选本中有梅尧臣《少年游》“阑干十二独凭春”一首，吴曾《能改斋漫录》独引为修词。

> 	且云不惟圣俞、君复二词不及，虽求诸唐人温李集中，殆难与之为一。则尧臣当别有词，此词断当属修。晋未收此词，尚不能无所阙漏。又如《越溪春》结语“沈麝不烧金鸭，玲珑月照梨花”，系六字二句。集内尚沿坊本误“玲”为“冷”、“珑”为“笼”，遂以七字为句。是校雠亦未尽无讹。然终较他刻为稍善，故今从其本焉。

##### 《东坡词》一卷（江苏巡抚采进本）

> 	宋苏轼撰。轼有《易传》，已著录。《宋史艺文志》载轼词一卷。《书录解题》则称《东坡词》二卷。此本乃毛晋所刻，后有晋跋云：“得金陵刊本，凡混入黄、晁、秦、柳之作俱经芟去。”然刊削尚有未尽者，如开卷《阳关曲》三首，已载入诗集之中，乃饯李公择绝句。其曰以《小秦王》歌之者，乃唐人歌诗之法。宋代失传，惟《小秦王》调近绝句，故借其声律以歌之。非别有词调谓之《阳关曲》也。使当时有《阳关曲》一调，则必自有本调之宫律，何必更借《小秦王》乎。以是收之词集，未免泛滥。至集中《念奴娇》一首，朱彝尊《词综》据《容斋随笔》所载黄庭坚手书本，改“浪淘尽”为“浪声沉”，“多情应笑我早生华发”为“多情应是我笑生华发”。因谓“浪淘尽”三字於调不协，“多情”句应上四下五。然考毛幵此调，如“筭无地”、“阆风顶”，皆作仄平仄，岂可俱谓之未协。石孝友此调云：“九重频念此，衮衣华发。”周紫芝此调云：“白头应记得，尊前倾盖。”亦何尝不作上五下四句乎。又赵彦卫《云麓漫钞》辨贺新凉《词版本》“乳燕飞华屋”句，真迹“飞”作“栖”。《水调歌词》版本“但愿人长久”句，真迹“愿”作“得”。指为妄改古书之失。然二字之工拙，皆相去不远。前人著作，时有改定，何必定以真迹为断乎。晋此刻不取洪、赵之说，则深为有见矣。词自晚唐、五代以来，以清切婉丽为宗。至柳永而一变，如诗家之有白居易。至轼而又一变，如诗家之有韩愈。遂开南宋辛弃疾等一派。寻源溯流，不能不谓之别格。然谓之不工则不可。故至今日，尚与花间一派并行而不能偏废。曾敏行《独醒杂志》载“轼守徐州日，作燕子楼乐章。其稿初具，逻卒已闻张建封庙中有鬼歌之”。其事荒诞不足信。然足见轼之词曲，舆隶亦相传诵，故造作是说也。

##### 《山谷词》一卷（江苏巡抚采进本）

> 	宋黄庭坚撰。庭坚有《山谷集》，已著录。此其别行之本也。《宋史艺文志》载《庭坚乐府》二卷。《书录解题》则载《山谷词》一卷，盖宋代传刻已合并之矣。陈振孙於晁无咎词调下引补之语曰：“今代词手，惟秦七、黄九。他人不能及也。”於此集条下又引补之语曰：“鲁直间作小词固高妙，然不是当行家语，自是著腔子唱好诗。”二说自相矛盾。考秦七、黄九语在《后山诗话》中，乃陈师道语，殆振孙误记欤？今观其词，如《沁园春望远行》，《千秋岁》第二首，《江城子》第二首，《两同心》第二首、第三首，《少年心》第一首、第二首，《丑奴儿》第二首，《鼓笛令》四首，《好事近》第三首，皆亵诨不可名状。至於《鼓笛令》第三首之用“<身差>”字，第四首之用“”字，皆字书所不载，尤不可解。不止补之所云不当行已也。顾其佳者则妙脱蹊径，迥出慧心。

> 	补之著腔好诗之说，颇为近之。师道以配秦观，殆非定论。观其《两同心》第二首与第三首，《玉楼春词》第一首与第二首，《醉蓬莱》第一首与第二首，皆改本与初本并存。则当时以其名重，片纸只字，皆一概收拾，美恶杂陈，故至於是。

> 	是固宜分别观之矣。陆游《老学庵笔记》辨其《念奴娇》词“老子平生，江南江北，爱听临风笛”句。俗本不知其用蜀中方音，改“笛”为“曲”以叶韵。今考此本，仍作“笛”字，则犹旧本之未经窜乱者矣。

##### 《淮海词》一卷（浙江巡抚采进本）

> 	宋秦观撰。观有《淮海集》，已著录。《书录解题》载《淮海词》一卷，而传本俱称三卷。此本为毛晋所刻，仅八十七调，裒为一卷。乃杂采诸书而成，非其旧帙。其总目注原本三卷，特姑存旧数云尔。晋跋虽称订讹搜遗，而校雠尚多疏漏。如集内《长相思铁瓮城高》一阕，乃用贺铸韵，尾句作“鸳鸯未老否”，《词汇》所载则作“鸳鸯未老绸缪”。考当时杨无咎亦有此调，与观同赋，注云用方回韵，其尾句乃“佳期永卜绸缪”，知《词汇》为是矣。又《河传》一阕尾句作“闷损人天不管”。考黄庭坚亦有此调，尾句作“好杀人天不管”。自注云：“因少游词，戏以‘好’字易‘瘦’字。”是观原词当是“瘦杀人天不管”，“闷损”二字为后人妄改也。至“唤起一声人悄”一阕，乃在黄州咏海棠作，调名《醉乡春》，详见《冷斋夜话》。此本乃阙其题，但以三方空记之，亦为失考。

> 	今并釐正，稍还其旧。观诗格不及苏黄，而词则情韵兼胜，在苏黄之上。流传虽少，要为倚声家一作手。宋叶梦得《避暑录话》曰：“秦少游亦善为乐府，语工而入律，知乐者谓之作家歌。”蔡绦《铁围山丛谈》亦记“观婿范温常预贵人家会。贵人有侍儿喜歌秦少游长短句，坐间略不顾温。酒酣欢洽，始问此郎何人。

> 	温遽起叉手对曰：‘某乃“山抹微云”女婿也。’闻者绝倒”云云。梦得，蔡京客。绦，蔡京子。而所言如是，则观词为当时所重可知矣。

##### 《书舟词》一卷（安徽巡抚采进本）

> 	宋程垓撰。垓字正伯，眉山人。其家有《拟舫名书舟》，见本集词注。《古今词话》谓号虚舟，盖字误也。《书录解题》载垓《书舟词》一卷，传本或作《书舟雅词》二卷，而《宋史艺文志》乃作陈正伯《书舟雅词》十一卷，则又误程为陈，误二为十一矣。此本为毛晋所刻，仍作一卷。前有王偁序，与《书录解题》所载合。序云“尚书尤袤曾称其文过於诗词，今其诗文无可考，而词则颇有可观。杨慎《词品》最称其《酷相思》、《四代好》、《折秋英》数阕。盖垓与苏轼为中表，耳濡目染，有自来也。集内《摊破江神子》“娟娟霜月又侵门”一阕，诸刻多作康与之《江城梅花引》，仅字句小有异同。此调相传为前半用《江城子》，后半用《梅花引》，故合云《江城梅花引》。至过变以下，则两调俱不合。考《词谱》载《江城子》亦名《江神子》。应以名《摊破江神子》为是。

> 	详其句格，亦属垓本色。其题为康作，当属传讹。又卷末毛晋跋，《意难忘》、《一剪梅》诸阕，俱定为苏作，悉行删正。今考《东坡词》内已增入《意难忘》一首，而《一剪梅》尚未载入。其词亦仍载此集中，未尝刊削。然数词语意浅俚，在垓亦非佳制，可信其必非轼作。晋之所云，未详其何所据也。

##### 《小山词》一卷（江苏巡抚采进本）

> 	宋晏几道撰。几道字叔原，号小山。殊之幼子。监颍昌许田镇。熙宁中郑侠上书下狱，悉治平时所往还厚善者，几道亦在其中。从侠家搜得其诗，裕陵称之，始得释。事见《侯鲭录》。黄庭坚《小山集》序曰：“其乐府可谓狭邪之大雅，豪士之鼓吹。其合者高唐洛神之流，其下者岂减桃叶、团扇哉？”又《古今词话》载程叔微之言曰：“伊川闻人诵叔原词：‘梦魂惯得无拘检，又踏杨花过谢桥。’曰鬼语也。”意颇赏之。然则几道之词固甚为当时推挹矣。马端临《文献通考》载《小山词》一卷，并录黄庭坚全序。此本佚去，惟存无名氏跋后一篇。据其所云：“似几道词本名《补亡》，以为补乐府之亡。单文孤证，未敢遽改，姑仍旧本题之。”至旧本字句，往往讹异。如“泛清波摘遍”一阕，“暗惜光阴恨多少”句，此於“光”字上误增“花”字，衍作八字句。《词汇》遂改“阴”作“饮”，再误为“暗惜花光饮恨多少”。如斯之类，殊失其真，今并订正焉。

##### 《晁无咎词》六卷（江苏巡抚采进本）

> 	宋晁补之撰。补之有《鸡肋集》，已著录。是集《书录解题》作一卷，但称晁无咎词。《柳塘词话》则称其词集亦名鸡肋，又称补之常自铭其墓，名《逃禅词》。考杨补之亦字无咎，其词集名曰《逃禅》。不应名字相同，集名亦复蹈袭，或误合二人为一欤？此本为毛晋所刊，题曰《琴趣外篇》。其跋语称《诗馀》不入集中，故名《外篇》。又分为六卷，与《书录解题》皆不合，未详其故。卷末《洞仙歌》一首，为补之大观四年之绝笔，则旧本不载，晋摭黄昇《花菴词选》补录於后者也。补之为苏门四学士之一。集中如《洞仙歌》第二首填卢仝诗之类，未免效苏轼《隐括》、《归去来词》之颦。然其词神姿高秀，与轼实可肩随。陈振孙於《淮海词》下记补之之言曰：“少游词如‘斜阳外，寒鸦数点，流水绕孤村’，虽不识字人，亦知是天生好言语。”观所品题，知补之於此事特深，不但诗文之擅长矣。刊本多讹，今随文校正。其《引驾行》一首，证以柳永《乐章集》及集内《春云轻锁》一首，实佚其后半。无从考补，今亦仍之。至《琴趣外篇》，宋人中如欧阳修、黄庭坚、晁端礼、叶梦得四家词皆有此名，并补之此集而五，殊为淆混。今仍题曰《晁无咎词》，庶相别焉。

##### 《姑溪词》一卷（安徽巡抚采进本）

> 	宋李之仪撰。之仪有《姑溪集》，已著录。《书录解题》载《姑溪词》一卷。

> 	此本为毛晋刊，凡四十调，共八十有八阕。之仪以尺牍擅名，而其词亦工，小令尤清婉峭蒨，殆不减秦观。晋跋谓“《花菴词选》未经采入，有遗珠之叹”。其说良是。疑当时流传未广，黄昇偶未见之，未必有心於删汰。至所称“鸳衾半拥空床，月步懒，恰寻床。卧看游丝到地长。时时浸手心头润，受尽无人知处凉”诸句，亦不足尽之仪所长。则之仪之佳处，晋亦未能深知之也。其和陈瓘、贺铸、黄庭坚诸词，皆列原作於前，而己词居后。唱和并载，盖即《谢朓集》中附载王融诗例。使赠答之情，彼此相应，足以见措词运意之故，较他集体例为善。所载庭坚《好事近》后阕“负十分蕉叶”句，今本《山谷词》“蕉叶”误作“金叶”，亦足以互资考证也。

##### 《东堂词》一卷（江苏巡抚采进本）

> 	宋毛滂撰。滂有《东堂集》，已著录。此词一卷，载於马端临《经籍考》。

> 	与今本相合。盖其文集久佚，今乃裒录成帙。其词集则别本孤行，幸而得存也。

> 	端临又引《百家诗序》，称其罢杭州法曹时，以赠妓词“今夜山深处，断魂分付潮回去”句见赏於苏轼。其词为《惜分飞》，今载集中。然集中有《太师生辰词》数首，实为蔡京而作。蔡绦《铁围山丛谈》载其父柄政时，滂献一词甚伟丽。骤得进用者，当即在此数首之中。则滂虽由轼得名，实附京以得官。徒擅才华，本非端士。方回《瀛奎律髓》乃以为守正之士，盖偶未及考。其词则情韵特胜。陈振孙谓滂他词虽工，终无及苏轼所赏一首者。亦随人作计之见，非笃论也。其文集、词集并称东堂者，滂令武康时改尽心堂为东堂。集中《蓦山溪》一阕，自注其事甚悉云。

##### 《溪堂词》一卷（安徽巡抚采进本）

> 	宋谢逸撰。《宋史艺文志》载逸有集二十卷。《溪堂诗》五卷。岁久散佚。

> 	今已从《永乐大典》中蒐辑成编，已著录。《书录解题》别载《溪堂词》一卷。

> 	今刊本一卷，末有毛晋跋，称既得《溪堂全集》，末载乐府一卷，遂依其章次就梓。盖其集明末尚未佚，晋故得而见之也。逸以诗名宣、政间，然《复斋漫录》载其尝过黄州杏花村馆，题《江神子》一阕於驿壁，过者必索笔於驿卒。卒苦之，因以泥涂焉。其词亦见重一时矣。是作今载集中，语意清丽，良非虚美。其他作亦极煅炼之工。卷首有序，署漫叟而不名。其所称“黛浅眉痕沁，红添酒面潮”二句，乃《菩萨蛮》第一阕中句。“鱼跃冰池抛玉尺，云横石岭拂鲛绡”。乃《望江南》第二阕中句。然“红潮登颊醉槟榔”本苏轼语，“鱼跃练江抛玉尺”亦王令语，皆剽窃前辈旧文，不为佳句。乃独摘以为极工，可谓舍长而取短，殊非定论。晋跋语又载《花心动》一阕，谓出近来吴门抄本，疑是赝笔。乃沈天羽作《续词谱》，独收此词。朱彝尊《词综选》逸词，因亦首登是阕。考宋人词集，如史达祖、周邦彦、张元幹、赵长卿、高观国诸人皆有此调。其音律平仄，如出一辙。独是词随意填凑，颇多失调，措语尤鄙俚不文。其为赝作，盖无疑义。晋刊此集，削而不载，特为有见。今亦不复补入，庶免鱼目之混焉。

##### 《片玉词》二卷、《补遗》一卷（浙江巡抚采进本）

> 	宋周邦彦撰。邦彦字美成，钱塘人。元丰中献《汴都赋》，召为太乐正。徽宗朝仕至徽猷阁待制，出知顺昌府。徙处州卒。自号清真居士。《宋史文苑传》称“邦彦疏隽少检，不为州里推重。好音乐，能自度曲，制乐府长短句，词韵清蔚”。《艺文志》载《清真居士集》十一卷。盖其诗文全集久已散佚，其附载诗馀与否，不可复考。陈振孙《书录解题》载其词有《清真集》二卷，后集一卷。

> 	此篇名曰《片玉》，据毛晋跋，称为宋时刊本所题，原作二卷。其补遗一卷则晋采各选本成之。疑旧本二卷即所谓《清真集》，晋所掇拾乃其后集所载也。卷首有强焕序，与《书录解题》所传合。其词多用唐人诗句隐括入调，浑然天成。长篇尤富艳精工，善於铺叙。陈郁藏《一话腴》谓其以乐府独步，贵人、学士、市侩、妓女皆知其词为可爱。非溢美也。又邦彦本通音律，下字用韵，皆有法度。

> 	故方千里和词，一一案谱填腔，不敢稍失尺寸。今以两集互校，如《隔浦莲近》“拍金丸惊落飞鸟”句，毛本注云“案谱，此处宜三字二句。”然千里词作“夷犹终日鱼鸟”，则周词本是“金丸惊落飞鸟”，非三字二句。又《荔枝香近》“两两相依燕新乳”句，止七字。千里词作“深涧斗泻飞泉洒甘乳”句，凡九字。

> 	观柳永、吴文英二集，此调亦俱作九字句，不得谓千里为误。则此句尚脱二字。

> 	又《玲珑四犯》“细念想梦魂飞乱”句七字。毛本因旧谱误脱“细”字，遂注曰：“案谱，宜是六言。”不知千里词正作“顾鬓影翠云零乱”七字，则此句“细”字非衍文。又《西平乐》“争知向此征途，区区伫立尘沙”二句，共十二字。千里和云：“流年迅景霜风败苇惊沙”止十字，则此句实误衍二字。至於《兰陵王》尾句“似梦里泪暗滴”，六仄字成句。观史达祖此调，此句作“欲下处似认得”，亦止用六仄字，可以互证。毛本乃於梦字下增一“魂”字，作七字句，尤为舛误。

> 	今并釐正之。据《书录解题》，有曹杓，字季中，号一壶居士者，曾注《清真词》二卷。今其书不传。

##### 《初寮词》一卷（安徽巡抚采进本）

> 	宋王安中撰。安中有《初寮集》，已著录。其为人反覆炎凉，虽不足道。然才华富艳，亦不可掩。《花菴词选》载其词，如《小重山》之“椽烛垂珠清漏长，庭留春筍缓飞觞”，《蝶恋花》之“翠雾萦纡消篆印，笛声恰度秋鸿阵”等句，皆为当世所称。就文论文，亦南北宋间佳手也。《书录解题》载《初寮词》一卷，与今本合。考集内《安阳好》九阕，吴曾《能改斋漫录》称“韩魏公皇祐初镇维扬，曾作《维扬好》词四章。其后熙宁中罢相镇安阳，复作《安阳好》十章。人多传之”云云。据曾所录之一首，即此集内《形胜魏西州》一首。安阳为魏郡地，安中未曾镇彼。似此词宜属韩琦，显然误入。殆又经后人裒辑，非陈氏所见原本矣。疑以传疑，姑存之以备考证焉。

##### 《友古词》一卷（安徽巡抚采进本）

> 	宋蔡伸撰。伸字伸道，莆田人。襄之孙，自号友古居士。宣和中官彭城倅，历官左中大夫。《书录解题》载伸《友古词》一卷，此本卷数相合。伸尝与向子諲同官彭城漕属，故屡有赠子諲词。而子諲《酒边词》中所载倡酬人姓氏甚夥，独不及伸，未详其故。伸词固逊子諲，而才致笔力亦略相伯仲。即如《南乡子》一阕，自注云：“因向词有‘凭书续断肠’句而作。”今考向词乃《南歌子》。

> 	以伸词相较，其婉约未遽相逊也。毛晋刊本，颇多疏舛。如“飞雪满群山”一词，晋注云：“又名‘扁舟寻旧约’。”不知此乃后人从本词后阕起句改名，非有异体，亦不应即以名本词。《惜奴娇》一调，晋注云：“一作《粉蝶儿》。”不知《粉蝶儿》另有一调，与《惜奴娇》判然不同。至《青玉案》和贺方回韵，前阕“处”字韵讹作“地”字。贺此调南宋诸人和者不知凡几，晋不能互勘其误，益为失考矣。

##### 《和清真词》一卷（安徽巡抚采进本）

> 	宋方千里撰。千里，信安人。官舒州签判。李蓘《宋艺圃集》尝录其《题真源宫》一诗。其事迹则未之详也。此集皆和周邦彦词。邦彦妙解声律，为词家之冠。所制诸调，不独音之平仄宜遵，即仄字中上、去、入三音亦不容相混。

> 	所谓分刌节度，深契微芒。故千里和词，字字奉为标准。今以两集相校，中有调名稍异者。如《浣溪沙》目录与周词相同，而调则误作《浣沙溪》。《荔枝香》周词作《荔枝香近》，吴文英《梦窗稿》亦同，此集独少“近”字。《浪淘沙》周词作《浪淘沙慢》。盖《浪淘沙》制调之始，皇甫松惟七言绝句。李后主始用双调，亦止五十四字。周词至百三十三字之多，故加以“慢”字。此去“慢”字，即非此调。盖皆传刻之讹，非千里之旧。又其字句互异者，如《荔枝香》第二调前阕“是处池馆春遍”，周词作“但怪灯偏帘卷”。不惟音异，平仄亦殊。《霜叶飞》前阕“自遍拂尘埃玉镜羞照”句，止九字，周词作“又透入清辉半晌特地留照”，共十一字，则和词必上脱二字。《塞垣春》前阕结句“短长音如写”句，止五字，周词作“一怀幽恨如写”，乃六字句，则和词亦脱一字。后阕“满堆襟袖”，周词作“两袖珠泪”，则第二字不用平声。和词当为“堆满襟袖”之误。

> 	《三部乐》前阕“天际留残月”句，止五字，周词作“何用交光明月”，亦六字句。则和调又脱一字。若六丑之分段，以“人间春寂”句属前半阕之末，周词刊本亦同。然证以吴文英此调，当为过变之起句。则两集传刻俱讹也。据毛晋跋，乐安杨泽民亦有《和清真词》，或合为《三英集》刊行。然晋所刻六十一家之内无泽民词，又不知何以云然矣。

##### 《圣求词》一卷（安徽巡抚采进本）

> 	宋吕滨老撰。滨老字圣求，嘉兴人。陈振孙《书录解题》作吕渭老。考嘉定壬申赵师屷序，亦作滨老。二字形似，其取义亦同，未详孰是也。滨老在北宋末颇以诗名。师屷称其《忧国诗》二联、《痛伤诗》二联、《释愤诗》二联，皆为徽钦北狩而作。《忧国诗》有“尚喜山河归帝子，可怜麋鹿入王宫”语，则南渡时尚存矣。其诗在师屷时已无完帙，词则至今犹传。《书录解题》作一卷，与此本相合。杨慎《词品》称其《望海潮》、《醉蓬莱》、《扑蝴蝶近》、《惜分钗》、《薄倖》、《选冠子》、《百宜娇》等阕，佳处不减少游。《东风第一枝咏梅》，不减东坡之《绿毛幺凤》。今考《咏梅词》集中不载，仅附见毛晋跋中。晋跋亦不言所据，未详其故。晋跋又称其《惜分钗》一阕尾句用二叠字，较陆游《钗头凤》用三叠字更有别情。不知滨老为徽宗时人，游乃宁宗时人，《钗头凤》词实因《惜分钗》旧调而变平仄相间为仄韵相间耳。晋似谓此调反出於《钗头凤》，未免偶不检也。

##### 《石林词》一卷（浙江巡抚采进本）

> 	宋叶梦得撰。梦得有《春秋传》，已著录。是编陈振孙《书录解题》作一卷，与今本同。卷首有关注序，称“其兄圣功元符中为镇江掾，梦得为丹徒尉，得其小词为多。味其词，婉丽有温、李之风。晚岁落其华而实之，能於简淡时出雄杰。

> 	合处不减靖节、东坡”云云。考倚声一道，去古诗颇远。集中亦惟《念奴娇故山渐近》一首杂用陶潜之语，不得谓之似陶。注所拟殊为不类。至於“云峰横起”一首，全仿苏轼“大江东去”，并即参用其韵。又《鹧鸪天一曲青山》后阕，且直用轼诗语足成。是以旧刻颇有与东坡词彼此混入者。则注谓梦得近於苏轼，其说不诬。梦得著《石林诗话》，主持王安石之学，而阴抑苏、黄，颇乖正论。

> 	乃其为词，则又挹苏氏之馀波。所谓是非之心有终不可澌灭者耶？卷首《贺新郎》一词，毛晋注或刻李玉。考王楙《野客丛书》曰：“章茂深尝得其妇翁所书《贺新郎》词，首曰‘睡起啼莺’语。章疑其误，颇诘之。石林曰：‘老夫常得之矣。

> 	流莺不解语，啼莺解语，见《禽经》’”云云。则确为梦得之作，晋盖未核。又《野客丛书》所记，正谓此句作“啼莺”语，故章冲疑“啼”字“语”字相复。

> 	此本乃改为“流莺”，与王楙所记全然牴牾。知毛晋疏於考证，妄改古书者多矣。

##### 《筠谿乐府》一卷（两淮盐政采进本）

> 	宋李弥逊撰。弥逊有《筠谿集》，已著录。此编旧本附缀《筠谿集》末。考弥逊家传，称所撰奏议三卷，外制二卷，诗十卷，杂文六卷，与今本《筠谿集》合。而不及乐府，则此集本别行也。凡长短调八十一首，其长调多学苏轼，与柳、周纤秾别为一派，而力稍不足以举之，不及轼之操纵自如。短调则不乏秀韵矣，中多与李纲、富知柔、叶梦得、张元幹唱和之作。又有《鹏举座上歌姬唱夏云峰》一首，考岳飞与汤邦彦皆字鹏举，皆弥逊同时，然飞於南渡初倥偬戈马，不应有声伎之事。或当为汤邦彦作欤？开卷寄张仲宗《沁园春》一首，注《芦川集》误刊字，然《蝶恋花》第五首今亦见《芦川集》中，又不知谁误刊也。自《虞美人》以下十二首，皆祝寿之词。颟顸通用，一无可取。宋人词集，往往不加刊削，未喻其故。今亦姑仍原本，以存其旧焉。

##### 《丹阳词》一卷（安徽巡抚采进本）

> 	宋葛胜仲撰。胜仲有《丹阳集》，已著录。其词则《书录解题》别载一卷。

> 	此为毛晋所刻，盖其单行之本也。胜仲与叶梦得酬唱颇多，而品格亦复相埒。惟叶词中有《鹧鸪天》“次鲁卿韵观太湖”一阕，此卷内未见原唱。而此卷有《定风波》“燕骆驼桥次少蕴韵”二阕，叶词内亦未见。非当时有所刊削，即传写佚脱。至《浣溪沙》三首在叶词以为次鲁卿韵，在此卷又以为和少蕴韵。则两者必有一讹，不可得而复考矣。其《江城子》后阕押“翁”字韵，益可证叶词复押“宫”字之误。《鹧鸪天》“生辰”一词独用仄韵，诸家皆无是体。据调当改《木兰花》。至於字句讹阙，凡《永乐大典》所载者，如《鹧鸪天》后阕“欢华”本作“欢娱”，第二首后阕“红囊”本作“红裳”。《西江月》第二首后阕“禜涂”本作“荣涂”。《临江仙》第三首后阕“擂鼓”本作“釂鼓”。《浣溪沙》第二首后阕“容貌”本作“容见”。《蓦山溪》第一首前阕“裋服”本作“袨服”，“摸名”本作“摸石”，第二首后阕“横石”亦本作“摸石”，第三首前阕“使登荣”本作“便登荣”，“随柳岸”本作“隋岸柳”。《西江月》第三首后阕“鲈鱼”本作“鲈莼”。《瑞鹧鸪》后阕“还过”本作“还遇”。《江城子》第二首后阕“歌钟”下本有“卷帘风”三字。《蝶恋花》后阕今本作“二方空”者，本“黄纸”二字，“龙氵蒦”本作“龙護”《临江仙》前阕“儒似”本作“臞仙”，第二首后阕今本阙十二字，本作“凭谁都卷入芳樽，赋归欢靖节”二句。《醉花阴》前阕“冻扌弃万林梅”句本作“冻枿万林梅”。《浪淘沙》第二首后阕“关宴”本作“开燕”。皆可证此本校雠之疏。又《永乐大典》本尚有《小饮浣溪沙》一首，《九日南乡子》一首，《题灵山广瑞禅院虞美人》一首，为是本所无。则讹脱又不止字句矣。

##### 《坦庵词》一卷（安徽巡抚采进本）

> 	宋赵师使撰。师使字介之。燕王德昭七世孙。集中有和叶梦得、徐俯二词，盖南宋初人也。案陈振孙《书录解题》载《坦庵长短句》一卷，称赵师侠撰。陈景沂《全芳备祖》载《梅花》五言一绝，亦称师侠。与此本互异，未详孰是。盖二字点、画相近，犹田肯、田宵史传亦姑两存耳。毛晋刊本谓师使一名师侠，则似其人本有两名，非事实也。是集前有其门人尹觉序，据云坦庵为文，如泉出不择地，词章乃其馀事。其模写体状，虽极精巧，皆本情性之自然。今观其集，萧疏淡远，不肯为剪红刻翠之文，洵词中之高格。但微伤率易，是其所偏。师使尝举进士，其宦游所及，系以甲子。见於各词注中者，尚可指数。大约始於丁亥，而终於丁巳。其地为益阳、豫章、柳州、宜春、信丰、潇湘、衡阳、莆中、长沙，其资阶则不可详考矣。

##### 《酒边词》二卷（江西巡抚采进本）

> 	宋向子諲撰。子諲字伯恭，临江人。钦圣宪肃皇后再从侄。元符初，以恩补官。南渡初，历徽猷阁直学士，知平江府。事迹具《宋史》本传。子諲晚年以忤秦桧致仕，卜筑於清江五柳坊杨遵道光禄之别墅，号所居曰芗林。既作七言绝句以纪其事，而复广其声为《鹧鸪天》一阕。楼钥《攻媿集》尝纪其事。然钥仅述其诗而不及其词。又子諲之号芗林居士，据《西江月》“五柳坊中烟绿”一阕注，是已在政和年间，钥亦考之未审也。《书录解题》载子諲词有《酒边集》一卷，《乐府纪闻》则称四卷。此本毛晋所刊，分为二卷。上卷曰《江南新词》，下卷曰《江北旧词》，题下多自注甲子。新词所注皆绍兴中作，旧词所注则政和、宜和中作也。卷首有胡寅序，称退江北所作於后，而进江南所作於前，以枯木之心，幻出葩华；酌元酒之尊，弃置醇味。玩其词意，此集似子諲所自定。然《减字木兰花》“斜江叠翠”一阕注，兼纪绝笔云云。已属后人缀入。而此词以后所载甚多，年月先后，又不以甲子为次。殆后人又有所窜乱，非原本耶？其《浣溪沙》“咏岩桂”第二阕，“别样清芬扑鼻来”一首，据注云，曾端伯和。盖以端伯和词附录集内，而目录乃并作子諲之词，题为《浣溪沙》十二首。则非其旧次明矣。

##### 《无住词》一卷（安徽巡抚采进本）

> 	宋陈与义撰。与义有《简斋集》，已著录。陈振孙《书录解题》载其《无住词》一卷，以所居有无住庵，故以名之。与义诗师杜甫，当时称陈、黄之后无逾之者。其词不多，且无长调，而语意超绝。黄昇《花庵词》选称其可摩坡仙之垒。

> 	至於《虞美人》之“及至桃花开后却匆匆”，《临江仙》之“杏花疏影里，吹笛到天明”等句，胡仔《渔隐丛话》亦称其清婉奇丽。盖当时绝重其词也。此本为毛晋所刊，仅十八阕。而吐言天拔。不作柳亸莺娇之态，亦无蔬筍之气。殆於首首可传，不能以篇帙之少而废之。方回《瀛奎律髓》称杜甫为一祖，而以黄庭坚、陈师道及与义为三宗。如以词论，则师道为勉强学步，庭坚为利钝互陈，皆迥非与义之敌矣。开卷“法驾导引”三阕，与义已自注其词为拟作。而诸家选本尚有称为赤城韩夫人所制，列之仙鬼类中者。证以本集，亦足订小说之诬焉。

##### 《竹坡词》三卷（安徽巡抚采进本）

> 	宋周紫芝撰。紫芝有《太仓稊米集》，已著录。《书录解题》载《竹坡词》一卷，此本作三卷。考卷首高邮孙兢序，称离为三卷，则通考一卷乃三卷之误。

> 	兢序称共词一百四十八阕，此本乃一百五十阕。据其子栞乾道九年重刊跋，则《忆王孙》为绝笔，初刻止於是篇。其《减字木兰花》、《采桑子》二篇乃栞续得佚稿，别附於末，故与原本数异也。集中《鹧鸪天》凡十三阕。后三阕自注云：“予少时酷喜小晏词，故其所作，时有似其体制者。此三篇是晚年歌之，不甚如人意，聊载乎此”云云。则紫芝填词，本从晏几道入，晚乃刊除秾丽，自为一格。兢序称其少师张耒，稍长师李之仪者，乃是诗文之渊源，非词之渊源也。栞跋称是集先刻於浔阳，讹舛甚多，乃亲自校雠。然集中《潇湘夜雨》一调实与《满庭芳》两调相似，而实不同。其《潇湘夜雨》本调有赵彦端一词可证。自是集误以《满庭芳》当之，词汇遂混为一调。至选声集列《潇湘夜雨调》，反不收赵词，而止收周词。是愈转愈讹，其失实由於此。又第三卷《定风波》，今实为《琴调相思引》，亦有赵彦端词可证。其《定风波》另有正体，与此不同，皆为疏舛。殆后人又有所窜乱，非栞手勘之旧矣。

##### 《漱玉词》一卷（江苏周厚堉家藏本）

> 	宋李清照撰。清照号易安居士，济南人。礼部郎提点京东刑狱格非之女，湖州守赵明诚之妻也。清照工诗文，尤以词擅名。胡仔《苕溪渔隐丛话》称其再適张汝舟，未几反目。有启事上綦处厚云：“猥以桑榆之晚景，配兹驵侩之下材。”

> 	传者无不笑之。今其启具载赵彦卫《云麓漫抄》中。李心传《建炎以来系年要录》载其与后夫构讼事尤详。此本为毛晋《汲古阁》所刊。卷末备载其轶事逸文，而不录此篇，盖讳之也。案陈振孙《书录解题》载清照《漱玉词》一卷，又云别本作五卷。黄昇《花庵词选》则称《漱玉词》三卷。今皆不传。此本仅词十七阕，附以《金石录序》一篇，盖后人裒辑为之，已非其旧。其《金石录后序》与刻本所载，详略迥殊。盖从《容斋五笔》中抄出，亦非完篇也。清照以一妇人，而词格乃抗轶周、柳。张端义《贵耳集》极推其《元宵词永遇乐》、《秋词声声慢》，以为闺阁有此文笔，殆为间气，良非虚美。虽篇帙无多，固不能不宝而存之，为词家一大宗矣。

##### 《芦川词》一卷（安徽巡抚采进本）

> 	宋张元幹撰。元幹有《芦川归来》集，已著录。《宋史艺文志》载其词二卷，陈振孙《书录解题》则作一卷，与此本合。案绍兴八年十一月，待制胡铨谪新州，元幹作《贺新郎》词以送，坐是除名。（考《宋史胡铨传》，其上书乞斩秦桧在戊午十一月，则元幹除名自属此时，毛晋跋以为辛酉，殊为未审，谨附订於此。）又李纲《疏谏和议》，亦在是年十一月，纲斯时已提举洞霄宫，元幹又有寄词一阕。今观此集，即以此二阕压卷，盖有深意。其词慷慨悲凉，数百年后，尚想其抑塞磊落之气。然其他作，则多清丽婉转，与秦观、周邦彦可以肩随。

> 	毛晋跋曰：“人称其长於悲愤，及读《花庵》、《草堂》所选，又极妩秀之致。”

> 	可谓知言。至称其“洒窗间惟稷雪”句，引《毛诗疏》为证，谓用字多有出处。

> 	则其说似是而实非。词曲以本色为最难，不尚新僻之字，亦不尚典重之字。“稷雪”二字，拈以入词，究为别格，未可以之立制也。又卷内《鹤冲天》调本当作《喜迁莺》，晋乃注云“向作《喜迁莺》误”，今改作《鹤冲天》，不知《喜迁莺》之亦称《鹤冲天》。乃后人因韦庄《喜迁莺》词有“争看鹤冲天”句而名，调止四十七字。元幹正用其体。晋乃执后起之新名，反以原名为误，尤疏於考证矣。

##### 《东浦词》一卷（江苏巡抚采进本）

> 	宋韩玉撰。案是时有二韩玉。刘祁《归潜志》曰：“韩府判玉，字温甫，燕人。少读书，尚气节。擢第入翰林，为应奉文字。后为凤翔府判官。大安中，陕西帅府檄授都统。或诬以有异志，收鞫死狱中。”《金史》、《大金国志》并同。

> 	此一韩玉也，其人终於金。叶绍翁《四朝闻见录》曰：“司马文季使北不屈，生子名通国，盖本苏武之意。通国有大志，尝结北方之豪韩玉举事，未得要领。绍兴初，玉挈家而南，授江淮都督府计议军事。其兄璘在北，亦与通国善。癸未九月，以扇寄玉诗。都督张魏公见诗，甲申春，遗信往大梁，讽璘、通国等。至亳州，为逻者所获，通国、璘等三百馀口同日遇害”。此又一韩玉也，其人由金而入宋。考集中有张魏公生旦、上辛幼安，生日自广中出过庐陵赠歌姬段云卿《水调歌头》三首，广东与康伯可《感皇恩》一首，则是集为归宋后所编。故陈振孙《书录解题》有《东浦词》一卷著於录也。毛晋刻其词入宋六十家词，又诋其虽与康与之、辛弃疾唱和，相去不止苎萝、无盐。今观其词，虽庆贺诸篇不免俗滥，晋所摘“且坐令中”二句亦体近北曲，诚非佳制。然宋人词内此类至多，何独刻责於玉。且集中如《感皇恩》、《减字木兰花》、《贺新郎》诸作，未尝不凄清宛转，何独摈置不道，而独纠其“冤家何处”二语。盖明人一代之积习，无不重南而轻北，内宋而外金。晋直以畛域之见，曲相排诋，非真出於公论也。又鄙薄既深，校雠弥略。如《水调歌头》第二首前阕“容饰尚中州”句，“饰”字讹为“饬”字。《曲江秋》前阕“凄凉飏舟”句本无遗脱，乃於“飏”字下加一方空。

> 	后阕“萧然伤”句“伤”字下当脱一字，乃反不以方空记之。《一翦梅》前阕“只怨闲纵绣鞍尘”句，“怨”字据谱不宜仄。《上西平调》即“金人捧露盘”，前阕“暗惜双雪”句，“惜”字据谱亦不宜仄。后阕“不知早”句，“早”字下据谱尚脱一字。《贺新郎》第三首后阕“冷”字韵复，当属讹字。《一翦梅》一名《行香子》，乃误作《竹香子》。不知《竹香子》别有一调，与此迥异。上辛幼安《水调歌头》误脱一“头”字，遂不与《水调歌头》并载，而别立一《水调歌》之名。排比参错，备极讹舛。晋刻宋词，独此集称托友人校雠，殆亦自知其疏漏欤？至《贺新郎咏水仙》以“玉曲”与“注女”并叶，《卜算子》以“夜谢”与“食月”互叶，则由玉参用土音，如林外以“扫”叶“锁”，黄庭坚之以“笛”叶“竹”。非校雠之过矣。

##### 《孏窟词》一卷（江苏巡抚采进本）

> 	宋侯寘撰。案陈振孙《书录解题》，寘字彦周，东武人。绍兴中以直学士知建康。今考集中有《戏用贺方回韵饯别朱少章》词，则其人当在南宋之初。而《眼儿媚》词题下注曰：“效易安体”。易安为李清照之号，亦绍兴初人。寘已称效，殆犹杜牧、李商隐集中效沈下贤体之例耶？又有《为张敬夫直阁寿词》，《中秋上刘其甫舍人词》，皆孝宗时人。而《壬午元旦》一词，实为孝宗改元之前一年。则乾道、淳熙间其人尚存。振孙特举其为官之岁耳。寘为晁氏之甥，犹有元祐旧家流风馀韵，故交游皆胜流，其词亦婉约娴雅，无酒楼歌馆簪舄狼籍之态。虽名不甚著，而在南宋诸家之中，要不能不推为作者。《书录解题》著录一卷，与今本同。毛晋尝刻之六十家词中，校雠颇为疏漏，其最甚者，如《秦楼月》即《忆秦娥》。因李白词中有“秦娥梦断秦楼月”句，后人因改此名，本属双调。

> 	晋所刻於前阕之末脱去一字，与后阕联属为一，遂似此调别有此体，殊为舛误。

> 	他如《水调歌头》之“欢倾拥旌旄”，“倾”字不应作“平”。《青玉案》之“咫尺清明三月暮”。“暮”字与前阕韵复。又“冉冉年元真暗度”句，“元”字文义不可解，当是“光”字。其“遥天奉翠华引”一首，尤讹误几不可读。今无别本可校，其可改正者改正之，不可考者亦姑仍其旧云。

##### 《逃禅词》一卷（安徽巡抚采进本）

> 	宋扬无咎撰。无咎字补之，自号逃禅老人，清江人。诸书“扬”或作“杨”。

> 	按《图绘宝鉴》称：“无咎祖汉子云，其书从才，不从木，则作杨误也。”高宗时秦桧擅权，无咎耻於依附，遂屡徵不起。其人品甚高。所画墨梅，历代宝重，遂以技艺掩其文章。然词格殊工，在南宋之初，不忝作者。陈振孙《书录解题》载无咎《逃禅词》一卷，与今本合。毛晋跋称或误以为晁补之词。则晁无咎亦字补之，二人名字俱同，故传写误也。集中“明月棹孤舟”四首，晋注云：“向误作《夜行船》，今按谱正之。”案此调即是《夜行船》，亦即是《雨中花》。诸家词虽有小异，按其音律，要非二调。无咎此词，实与赵长卿、吴文英词中所载之《夜行船》无一字不同。晋第见《词谱》收黄在轩词名“明月棹孤舟”，不知明月即夜，棹即行，孤舟即船。近时《万树词律》始辨之，晋盖未及察也。又《相见欢》本唐腔正名，宋人则名为《乌夜啼》，与《锦堂春》之亦名《乌夜啼》名同实异。晋注向作《乌夜啼》，误，尤考之未详。至《点绛唇》原注用苏轼韵，其后阕尾韵，旧本作“裹”字。晋因改作“堁”字，并详载“堁”字义训於下。实则苏词末句乃破字韵，此“裹”字且误，而“堁”字尤为臆改。明人刊书，好以意窜乱，往往如此。今姑仍晋本录之，而附纠其谬如右。

##### 《于湖词》三卷（安徽巡抚采进本）

> 	宋张孝祥撰。孝祥有《于湖集》，已著录。《宋史艺文志》载其词一卷。

> 	陈振孙《书录解题》亦载《于湖词》一卷。黄昇《中兴词选》则称紫微雅词，以孝祥曾官中书舍人故也。此本为毛晋所刊，第一卷末即系以跋，称恨全集未见。

> 	盖只就《词选》所载二十四阕，更摭四首益之，以备一家。后二卷则无目录，亦无跋语。盖其后已见全集，删其重复，另编为两卷以续之。而首卷则未重刊，故体例特异耳。卷首载陈应行、汤衡两序，皆称其词寓诗人句法，继轨东坡。观其所作，气概亦几几近之。《朝野遗记》称其在建康留守席上赋《六州歌头》一阕，感愤淋漓，主人为之罢席。则其忠愤慷慨，有足动人者矣。又《耆旧续闻》载孝祥十八岁时，即有《点绛唇流水泠泠》一词，为朱希真所惊赏。或刻孙和仲，或即以为希真作，皆误。今集不载是篇，或以少作而佚之欤？陈应行序称《于湖集》长短句凡数百篇，今本乃仅一百八十馀首。则原稿散亡，仅存其半，已非当日之旧矣。

##### 《海野词》一卷（安徽巡抚采进本）

> 	宋曾觌撰。觌有《海野集》，已著录。初孝宗在潜邸时，觌为建王内知客，常与觞咏唱酬。卷首《水龙吟》后阕有云：“携手西园，宴罢下瑶台，醉魂初醒。”

> 	即纪承宠游宴之事，故用飞盖西园故实。以后常侍宴应制，如“阮郎归赋燕”、“柳梢青赋柳”诸词，亦皆其时所作。觌又尝见东都之盛，故奉使过京作《金人捧露盘》，邯郸道上作《忆秦娥》，重到临安作《感皇恩》等曲。黄昇《花菴词选》谓其语多感慨，凄然有黍离之悲。虽与龙大渊朋比作奸，名列《宋史亻佞倖传》中，为谈艺者所不齿。而才华富艳，实有可观。过而存之，亦选六朝诗者不遗江总，选唐诗者不遗崔湜、宗楚客例也。

##### 《审斋词》一卷（安徽巡抚采进本）

> 	宋王千秋撰。千秋字锡老，审斋其号也，东平人。陈振孙《书录解题》载《审斋词》一卷，而不详其始末。据卷内有《寿韩南涧生日》及《席上赠梁次张》二词。南涧名元吉，隆兴中为吏部尚书。次张名安世，淳熙中为桂林转运使。是千秋为孝宗时人矣。惟安世诗称千秋为金陵耆旧，与陈振孙所称为东平人不合。

> 	或流寓於金陵耶？毛晋跋称其词多酬贺之作。然生日嘏词，南宋人集中皆有，何独刻责於千秋。况其体本花间，而出入於东坡门径，风格秀拔，要自不杂俚音。

> 	南渡之后，亦卓然为一作手。黄昇《中兴词选》不见采录，或偶未见其本耳。晋跋遽以绝少绮艳评之，亦殊未允。集中如《忆秦娥》、《清平乐》、《好事近》、《虞美人》、《点绛唇》以及咏花诸作，短歌微吟，兴复不浅。何必屯田乐章始为情语也。

##### 《介菴词》一卷（安徽巡抚采进本）

> 	宋赵彦端撰。彦端字德庄，号介菴。魏王廷美七世孙。乾道、淳熙间以直宝文阁知建宁府，终左司郎官。《宋史艺文志》载彦端有《介菴集》十卷，外集三卷，又有《介菴词》四卷。《书录解题》则仅称《介菴词》一卷。此本为毛晋所刻，亦止一卷。然据其卷后跋语，似又旧刻散佚，仅存此一卷者，未之详也。

> 	张端义《贵耳集》载彦端尝赋《西湖谒金门》词，有“波底斜阳红湿”之句，为高宗所喜，有“我家里人也会作此等语”之称。其他篇亦多婉约纤秾，不愧作者。

> 	集末《鹧鸪天》十阕，乃为京口角妓萧秀、萧莹、欧懿、刘雅、欧倩、文秀、王婉、杨兰、吴玉九人而作。词格凡猥，皆无可取。且连名入之集中，殆於北里之志，殊乖雅音。自唐、宋以来士大夫不禁狭邪之游。彦端是作，盖亦移於习俗，存而不论可矣。

##### 《归愚词》一卷（安徽巡抚采进本）

> 	宋葛立方撰。方立有《归愚集》，已著录。宋人之中，父子以填词名家者，为晏殊、晏几道。后则立方与其父胜仲为最著。其词多平实铺叙，少清新宛转之思。然大致不失宋人规格。流传既久，存之亦可备一家。卷末毛晋跋称集内《雨中花》、《眼儿媚》两调，俱不合谱，未敢妄为更定。今参考诸家词集，其《眼儿媚》乃《朝中措》之讹，欧阳修“平山栏槛倚晴空”一阕可以互证。至《雨中花调》，立方两词叠韵，初无舛误。以音律反覆勘之，实题中脱一“慢”字。京钅堂、辛弃疾皆有此调。立方词起三句，可依辛词读。第四、第五句京、辛两作皆作上五下四，立方则作上六下三。虽微有不同，而同是九字。其馀则不独字数相符，平仄亦毫无相戾。其为《雨中花慢》，亦可无疑。晋盖考之未审。他如《满庭芳》一调，连城十阕，凡后半换头二字有用韵者，亦有不用韵而直作五字句者。考宋人此调，此二字本无定式。山谷词用韵，书舟词不用韵。立方两存其体，亦非传写有讹也。

##### 《克斋词》一卷（安徽巡抚采进本）

> 	宋沈端节撰。端节字约之，吴兴人。是集见陈振孙《书录解题》，然振孙亦不详其始末。毛晋跋语疑其即咏贾耘老苕上水阁沈会宗之同族，亦无确证。惟《湖州府志》及《溧阳县志》均载端节寓居溧阳。尝令芜湖，知衡州，提举江东茶盐，淳熙间官至朝散大夫。其说必有所据。独载其词名《充斋集》，则“充”、“克”二字形近致讹耳。其词仅四十馀阕，多有词而无题。考《花间》诸集，往往调即是题。如《女冠子》则咏女道士，《河渎神》则为送迎神曲，《虞美人》则咏虞姬之类。唐末五代诸词，例原如是。后人题咏渐繁，题与调两不相涉。若非存其本事，则词意俱不可详。集中如《念奴娇》二阕之称太守，《青玉案》第一阕之称使君，第三阕之称贤侯，竟不知所赠何人。至《念奴娇》“寻幽览胜”一阕，似属端节自道。据词中“自笑飘零惊岁晚，欲挂衣冠神武”，及“群玉图书，广寒宫殿，一一经行处”云云。则端节固当曾官京职。以其题已佚，遂无可援据。宋人词集似此者颇少，疑原本必属调与题全。辗转传写，苟趋简易，遂遭删削耳。今无可考补，姑仍其旧。至其吐属婉约，颇具风致，固不以《花庵》、《草堂》诸选不见采录减价矣。

##### 《稼轩词》四卷（江苏巡抚采进本）

> 	宋辛弃疾撰。弃疾有《南烬纪闻》，已著录。其词慷慨纵横，有不可一世之概，於倚，声家为变调。而异军特起，能於翦红刻翠之外，屹然别立一宗，迄今不废。观其才气俊迈，虽似乎奋笔而成。然岳珂《桯史》记“弃疾自诵《贺新凉》、《永遇乐》二词，使座客指摘其失。珂谓《贺新凉》词首尾二腔，语句相似，《永遇乐》词用事太多。弃疾乃自改其语，日数十易，累月犹未竟。其刻意如此”云云。则未始不由苦思得矣。《书录解题》载《稼轩词》四卷，又云信州本十二卷，视长沙本为多。此本为毛晋所刻，亦为四卷，而其总目又注原本十二卷。殆即就信州本而合并之欤？其集旧多讹异。如二卷内《丑奴儿近》一阕，前半是本调，残阙不全。自“飞流万壑”以下，则全首系《洞仙歌》。盖因《洞仙歌》五阕即在此调之后，旧本遂误割第一首以补前词之阙，而五阕之《洞仙歌》遂止存其四，近万树《词律》中辨之甚明。此本尚未及订正，其中“叹轻衫帽几许红尘”句，据其文义，“帽”字上尚有一脱字。树亦未经勘及，斯足证扫叶之喻矣。今并详为勘定。其必不可通而无别本可证者，则姑从阙疑之义焉。

##### 《龙川词》一卷、《补遗》一卷（安徽巡抚采进本）

> 	宋陈亮撰。亮有《三国纪年》，已著录。《宋史艺文志》载其词四卷，今不传。此集凡词三十首，已具载本集。然前后不甚铨次。此本为毛晋所刻，分调类编，复有晋跋，称据家藏旧刻，盖摘出别行之本。又补遗七首，则从黄昇《花菴词选》采入者。词多纤丽，与本集迥殊，或疑赝作。毛晋跋称“黄昇与亮俱南渡后人，何至谬误若此。或昇惟选绮艳一种，而亮子沈所编本集，特表其父磊落骨幹，故若出二手”云云。考亮虽与朱子讲学，而不废北里之游。其与唐仲友相忤，谗构於朱子，朱子为其所卖，误兴大狱。即由亮狎台州官妓，嘱仲友为脱籍，仲友沮之之故。事载《齐东野语》第十七卷中。则其词体杂香奁，不足为异。晋之所跋，可谓得其实矣。

##### 《西樵语业》一卷（江苏巡抚采进本）

> 	宋杨炎正撰。炎正字济翁，庐陵人。陈振孙《书录解题》载《西樵语业》一卷，杨炎正济翁撰。马端临《文献通考》引之，误以“正”字为“止”字。毛晋刻六十家词，遂误以杨炎为姓名，以止济翁为别号。近时所印，始改刊杨炎正姓名。跋中止济翁字，亦追改为杨济翁。然旧印之本，与新印之本并行，名字两岐，颇滋疑惑。故厉鹗《宋诗纪事》辨之曰：“尝见《西樵语业》旧抄本，作杨炎正济翁。后考《武林旧事》载杨炎正《钱塘迎酒歌》一首。《全芳备祖》亦载此诗，称杨济翁。是炎正其名，济翁其字可见”云云。今观辛弃疾《稼轩词》中屡有与杨济翁赠答之作。又杨万里《诚斋诗话》曰：“余族弟炎正，字济翁，年五十二乃登第。初为宁远簿，甚为京丞相所知。有启上丞相云：‘秋惊一叶，感蒲柳之先知；春到千花，叹桑麻之后长。’丞相遂厚待，除掌故之令。”其始末甚明，足证厉鹗所辨为不误，而毛氏旧印之本为不足凭矣。是集词仅三十七首，而因辛弃疾作者凡六首。其纵横排奡之气，虽不足敌弃疾，而屏绝纤秾，自抒清俊，要非俗艳所可拟。一时投契，盖亦有由云。

##### 《放翁词》一卷（江苏巡抚采进本）

> 	宋陆游撰。游有《入蜀记》，已著录。《书录解题》载《放翁词》一卷，毛晋所刊《放翁全集》内附长短句二卷。此本亦晋所刊，又并为一卷，乃集外别行之本。据卷末有晋跋云：“余家刻《放翁全集》，已载长短句二卷，尚逸一二调。

> 	章次亦错见，因载订入名家”云云。则较集本为精密也。游生平精力尽於为诗，填词乃其馀力。故今所传者仅及诗集百分之一。刘克庄《后村诗话》谓其时掉书袋，要是一病。杨慎《词品》则谓其纤丽处似淮海，雄快处似东坡。平心而论，游之本意，盖欲驿骑於二家之间。故奄有其胜，而皆不能造其极。要之，诗人之言，终为近雅，与词人之冶荡有殊。其短其长，故具在是也。叶绍翁《四朝闻见录》载韩侂胄喜游附己，至出所爱四夫人号满头花者索词，有“飞上锦裀红皱”之句。今集内不载。盖游老而堕节，失身侂胄，为一时清议所讥。游亦自知其误，弃其稿而不存。《南园阅古泉记》不编於《渭南集》中，亦此意也。而终不能禁当代之传述，是亦可谓炯戒者矣。

##### 《樵隐词》一卷（安徽巡抚采进本）

> 	宋毛幵撰。幵字平仲，信安人。旧刻题曰“三衢”，盖偶从古名也。尝为宛陵、东阳二州倅。所著有《樵隐集》十五卷，尤袤为之序。今已不传。陈振孙《书录解题》载《樵隐词》一卷。此刻计四十二首，据毛晋跋，谓得自杨梦羽家秘藏抄本。不知即振孙所见否也？幵他作不甚著，而小词最工。卷首王木叔题词，有“或病其诗文，视乐府颇不逮”之语。盖当时已有定论矣。集中《满江红》“泼火初收”一阕，尤为清丽芊眠。故杨慎《词品》特为激赏。其《江城子》一阕注次叶石林韵，后半“争劝紫髯翁”句，实押“翁”字。而今本《石林词》此句乃押“宫”字，於本词为复用。可订《石林词》刊本之讹。至於《瑞鹤仙》一调，宋人诸本并同。此本乃题与目录俱讹作《瑞仙鹤》。又《燕山亭》前阕“密映窥亭亭万枝开遍”句，止九字。考曾觌此调作“寒垒宣威紫绶几垂金印”，共十字。则“窥”字上下必尚脱一字。尾句“愁酒醒绯千片”，止六字。曾觌此调作“长占取朱颜绿鬓”，共七字，则“绯”字上下又必尚脱一字。其馀如《满庭芳》第一首注中“东阳”之讹“东易”。第三首注中“西安”之讹“四安”。

> 	《好事近》注中“陈天予”之讹“陈天子”，鲁鱼纠纷，则毛本校雠之疏矣。陈正晦《遯斋闲览》载，“幵为郡，因陈牒妇人立雨中，作《清平调》一词。事既媟亵，且幵亦未尝为郡。此宋人小说之诬。晋不收其词，特为有识。今附辨於此，亦不复补入”云。

##### 《知稼翁词》一卷（安徽巡抚采进本）

> 	宋黄公度撰。公度有《知稼翁集》，已著录。所作词一卷，已见集中。此则毛晋所刊别行本也。词仅十三调，共十四阕。据卷末其子沃跋语，乃收拾未得其半，录而藏之以传后裔者。每词之下，系以本事，并详及同时倡酬诗文。公度之生平本末，可以见其大概。较他家词集特为详备。至汪藻《点绛唇》词“乱鸦啼后，归思浓於酒”句，吴曾《能改斋漫录》改窜作“晓鸦啼后，归梦浓於酒”，兼凭虚撰一事实，殊乖本义。沃因其父有和词，辨正其讹，自属确凿可据。乃朱彝尊选《词综》，犹信吴曾曲说，改藻原词，且坐《草堂》以擅改之罪。不知《草堂》惟以“归思”作“归兴”，其馀实未尝改。彝尊殆偶误记欤？

##### 《蒲江词》一卷（江苏巡抚采进本）

> 	宋卢祖皋撰，祖皋字申之，又字次夔，号蒲江，永嘉人。登庆元五年进士，嘉定中为军器少监，权直学士院。祖皋为楼钥之甥，学有渊源，尝与永嘉四灵以诗相倡和。然诗集不传。惟《贵耳集》载其《玉堂有感》、《松江别友》二绝句，“舟中独酌”一联。梅磵《诗话》载其《庙山道中》一绝句。《全芳备祖》载其《酴醿》一绝句。《僧北磵集》附载其《读书》、《种橘》二绝句。《东瓯诗集》载其《雨后得月小饮怀赵天乐》五言一律而已。《贵耳集》又称其小词纤雅，曰《蒲江集》，然不言卷数，陈振孙《书录解题》著录一卷。其篇数多寡亦不可考。此本为明毛晋所刻，凡二十五阕。今以黄昇《花庵词选》相校，则前二十四阕悉《词选》之所录，惟最后《好事近》一阕为晋所增入。疑原集散佚，晋特抄撮黄昇所录，以备一家耳。其中字句与《词选》颇有异同。如开卷《贺新郎》“荒词谁继风流后”句，词选作“荒祠”；《水龙吟》“带酒离恨”句，“带酒”《词选》作“带将”；《乌夜啼》第三首后阕“昨日几秋风”句，“昨日”《词选》作“昨夜”。并应以《词选》为长，晋盖未及详校。惟《贺新郎》序首沈传师字，晋注《词选》作“傅师”，然今《词选》实作“传师”，则不知晋所据者何本矣。至《鹧鸪天》后阕“丁宁须满玉西东”句，据文应作“玉东西”，而此词实用东韵，则由祖皋偶然误用。如黄庭坚之押“秦西巴”为“巴西”，非校者之误也。

##### 《平斋词》一卷（安徽巡抚采进本）

> 	宋洪咨夔撰。咨夔有《春秋说》，已著录。是编为毛晋所刊。晋跋称未见其集。盖汲古阁偶无其本，仅见其词也。咨夔以才艺自负，新第后上书卫王，自宰相至州县，无不捃摭其短。遂为时相所忌，十年不调。故其词淋漓激壮，多抑塞磊落之感，颇有似稼轩、龙洲者。晋跋乃徒以王岐公文多富贵气拟之，殊为未允。

> 	咨夔父名铖，号谷隐，有诗名。咨夔出蜀时，得书数千卷，藏萧寺。父子考论讽诵，学益宏肆。词注内所称老人，即其父也。其子勋、焘、熹，亦皆能绍其家学。

> 	《鹧鸪天为老人寿》后阕云：“诸孙认取翁翁意，插架诗书不负人。”可想其世业之盛。又《汉宫春》一阕，乃庆其父七十作。据《平斋集》有《壬辰小雪前奉亲游道场何山》五言古诗一首，中有句云：“老亲八十健。”而集内未载其词，疑其传稿尚多散佚矣。

##### 《白石道人歌曲》四卷、《别集》一卷（监察御史许宝善家藏本）

> 	宋姜夔撰。夔有《绛帖平》，已著录。此其乐府词也。夔诗格高秀，为杨万里等所推。词亦精深华妙，尤善自度新腔。故音节文采，并冠绝一时。其诗所谓“自制新词韵最娇，小红低唱我吹箫”者，风致尚可想见。惟其集久无善本，旧有毛晋《汲古阁》刊版，仅三十四阕。而题下小序，往往不载原文。康熙甲午，陈撰刻其诗集，以词附后，亦仅五十八阕。且小序及题下自注多意为删窜，又出毛本之下。此本从宋椠翻刻，最为完善。卷一宋铙歌十四首，越九歌十首，琴曲一首。卷二词三十三首，总题曰令。卷三词二十首，总题曰慢。卷四词十三首，皆题曰自制曲。别集词十八首，不复标列总名。疑后人所掇拾也。其九歌皆注律吕於字旁，琴曲亦注指法於字旁。皆尚可解。惟自制曲一卷，及二卷《鬲溪梅令》、《杏花天影》、《醉吟商小品》、《玉梅令》，三卷之《霓裳中序》第一，皆记拍於字旁。宋代曲谱，今不可见，亦无人能歌。莫辨其似波似磔，宛转欹斜，如西域旁行字者，节奏安在。然歌词之法，仅仅留此一丝。录而存之，安知无悬解之士，能寻其分刌者乎？鲁鼓、薛鼓，亡其音而留其谱，亦此意也。旧本卷首冠以诗说，仅三页有馀。殆以不成卷帙，附词以行。然夔自有白石道人诗集，列於词集，殊为不类。今移附诗集之末，此不复录焉。

### 一百九十九 集部五十二

#### 词曲类二△《梦窗稿》四卷、《补遗》一卷（江苏巡抚采进本）

> 	宋吴文英撰。文英字君特，梦窗其自号也。庆元人。所著词有甲、乙、丙、丁四稿。毛晋初得其丙、丁二稿，刻於宋词第五集中。复摭其绝笔一篇，佚词九篇，附於卷末。续乃得甲、乙二稿，刻之第六集中。晋原跋可考。此本即晋所刻，而四稿合为一集，则又后人所移并也。所录《绝笔莺啼序》一首，残阙过半，而乃有全文在乙稿补遗之中。《绛都春》一首，亦先载乙稿之中，今卷末仍未削去。

> 	是亦刊非一时，失於检校之故矣。其分为四集之由，不甚可解。晋跋称文英谢世之后，同游集其丙、丁两年稿釐为二卷。案文英卒於淳祐十一年辛亥，不应独丙、丁二年有词。且丙稿有乙巳所作《永遇乐》，甲辰所作《满江红》，而《丙午岁旦》一首，乃介於其中。丁稿有癸卯所作《思佳客》，壬寅所作《六丑》，甲辰所作《凤栖梧》，而丙午所作《西江月》亦在卷内。则丙、丁二稿不应分属丙、丁二年。且甲稿有癸卯作，乙稿有端平丙申作，淳祐辛亥作，亦绝不以编年为序。

> 	疑其初不自收拾。后裒辑旧作，得一卷即为一集，以十干为之标目，原未尝排比先后耳。文英及与姜夔、辛弃疾游，倡和具载集中，而又有寿贾似道诸作。殆亦晚节颓唐，如朱希真、陆游之比。其词则卓然南宋一大宗。沈泰嘉《乐府指迷》称其深得清真之妙，但用事下语太晦处，人不易知。张炎《乐府指迷》亦称其如七宝楼台，炫人眼目，拆碎下来，不成片段。所短所长，评品皆为平允。盖其天分不及周邦彦，而研炼之功则过之。词家之有文英，亦如诗家之有李商隐也。其稿屡经传写，多有讹脱。如朱存理《铁网珊瑚》载文英手书《江南春》词，题下注张筠庄杜衡山庄，而刻本佚上三字，是其明证。他如《夜飞鹊》后阕“轻冰润”句，“轻”字上当脱一字。解“语花门横皱碧”一首，后阕“冷云荒翠”句，“翠”字与全首之韵不叶。《塞翁吟别》一首，后阕“吴女晕浓”句，“女”字据谱当作平声。《高山流水》后阕，“唾碧窗喷花茸”句，音律不叶，文义亦不可解。《惜红衣》一阕，仿白石调而作，后阕“当时醉近绣箔夜吟”句，止八字。

> 	考姜夔原词作“维舟试望故国渺天北”句，实九字。不惟少一字，且脱一韵。

> 	《齐天乐》尾句“画旗塞鼓”据谱尚脱一字。《垂丝钓》前阕“波光掩映，烛花黯淡”二句。“掩”字不应叶，又不宜作四字句。“绕佛阁蒨霞艳锦”一首，前阕“东风摇飏花絮下”阙三字。然“花絮”二字乃句尾押韵，以前词“怕教彻胆寒光见怀抱”句推之，则阙字当在“花絮”二字之上。毛本校刊皆未及是正。至乙亥之《丑奴儿慢》，丙稿又易其名曰《愁春未醒》。则因潘元质此词以“愁春未醒”作起句，故后人又有此名。据以追改旧题，尤乖舛矣。

##### 《惜香乐府》十卷（安徽巡抚采进本）

> 	宋赵长卿撰。长卿自号仙源居士，南丰人，宗室子也。是集分类编次。凡春景三卷，夏景一卷，冬景一卷，总词三卷，拾遗一卷。据毛晋跋语，乃当时乡贡进士刘泽所定，其体例殊属无谓。且夏景中如《减字木兰花咏柳》一阕，《画堂春辇下游西湖》一阕，宜属之春。冬景中《永遇乐》一阕，宜属之秋。是分隶亦未尽惬也。其词往往瑕瑜互见。如卷二中《水龙吟》第四阕，以了、少、峭叶昼、秀。纯用江右乡音，终非正律。卷五中《一剪梅》尾句“才下眉尖，恰上心头”，剿袭李清照此调原句，窜易二字，殆於点金成铁。卷六中《叨叨令》一阕，纯作俳体，已成北曲。至卷七中《一丛花》一阕，本追和张先作。前半第四句，张词三字一句，四字一句，此乃作七字一句。后半末三句，张词四字二句，五字一句。此乃作三字一句，五字二句。是并音律亦多不协。然长卿恬於仕进，觞咏自娱，随意成吟，多得淡远萧疏之致，固不以一眚废之。他如《小重山》前阕结句，用“疏雨”韵入“芭蕉”六字，亦不合谱。殆毛晋刊本误增“雨”字。

> 	又卷六中《梅词》一首，题曰《一剪梅》，而注曰或刻《摊破丑奴儿》。不知此调非《一剪梅》，当以别本为是。卷五之《似娘儿》即卷八之《青杏儿》，亦即名《丑奴儿》。晋於《似娘儿》下注云：“或作《青杏儿》。”於《青杏儿》下注云：“旧刊《摊破丑奴儿》，非。”不知误在“摊破”二字，《丑奴儿》实非误刻。是又明人校雠之失，其过不在长卿矣。

##### 《龙洲词》一卷（安徽巡抚采进本）

> 	宋刘过撰。过有《龙洲集》，已著录。陈振孙《书录解题》载刘改之词一卷。

> 	此本为毛晋所刊，题曰《龙洲词》，从全集之名也。黄昇《花庵词选》谓改之乃稼轩之客，词多壮语，盖学稼轩。然过词凡赠辛弃疾者则学其体，如“古岂无人，可以似吾稼轩者谁”等词是也。其馀虽跌宕淋漓，实未尝全作辛体。陶九成《辍耕录》又谓改之造语赡逸有思致，《沁园春》二首尤纤丽可爱。今观集中《咏美人指甲》、《美人足》二阕，刻画猥亵，颇乖大雅。九成乃独加推许，不及张端义《贵耳集》独取其《南楼》一词为不失赏音矣。《渚山堂词话》云：“改之《沁园春绿鬓朱颜》一阕，系代寿韩平原。”然在当时，不知竟代谁作，今亦无从详考。观集中《贺新郎》第五首，注曰：“平原纳宠姬，奏方响，席上赋。”

> 	则改之且身预南园之宴，不止代人祝嘏矣。盖纵横游士，志在功名，固不能规言而矩行，亦不必曲为之讳也。又《沁园春》第七首，注曰：“寄辛承旨，时承旨招不赴。”此原注也，其事本明。又注或作“风雪中欲诣稼轩，久寓湖上，未能一往，赋此以解”。此毛晋校本注也，已自生讹异。《乐府纪闻》乃谓幼安守京口日，改之即敝衣曳履，承命赋诗。是两人定交在幼安未帅越之前。《山房随笔》载此词，又称“稼轩帅越东时，改之欲见，辛不纳。藉晦菴、南轩二人为之地，始得进见”云云。考岳珂与过相善，珂所作《桯史》第二卷载此事云：“嘉泰癸亥，改之在中都。时辛稼轩帅越，闻其名，遣介招之。適以事不及行，因效辛体《沁园春》一词”云云。与集中自注相合。则诸说之诬，审矣。珂又称过诵此词，掀髯有得色，珂乃以白日见鬼调之。其言虽戏，要亦未尝不中其病也。

##### 《竹屋痴语》一卷（安徽巡抚采进本）

> 	宋高观国撰。观国字宾王，山阴人。陈振孙《书录解题》载《竹屋词》一卷，高观国撰，不详何人。高邮陈造与史达祖二家为之序。此本为毛晋所刊，末有晋跋，仅录造序中所称竹屋、梅溪语，皆不经人道，其妙处少游、美成不及数语，而不载全文。然考造《江湖长翁集》亦不载是序，或当时削其稿欤？词自鄱阳姜夔句琢字炼，始归醇雅，而达祖观国为之羽翼。故张炎谓数家格调不凡，句法挺异，俱能特立清新之意，删削靡曼之词。乃《草堂诗馀》於白石、梅溪则概未寓目，《竹屋词》亦止选其《玉蝴蜨》一阕。盖其时方尚甜熟，与风尚相左故也。

> 	观国与达祖叠相酬唱，旗鼓俱足相当。惟梅溪词中尚有《贺新郎》一阕，注云：“湖上与高宾王同赋。”今集中未见此调，殆佚之欤？

##### 《竹斋诗余》一卷（安徽巡抚采进本）

> 	宋黄机撰。机字几仲，一云字几叔，东阳人。其事迹无可考见。据调中所注，有时欲之官永兴语，盖亦尝仕宦于州郡，但不知为何官耳。其游踪则多在吴、楚之间，而与岳总干以长调唱酬为尤夥。总干者，岳飞之孙珂也，时为淮东总领兼制置使。岳氏为忠义之门，故机所赠词，亦皆沉郁苍凉，不复作草媚花香之语。

> 	其《乳燕飞》第二阕，乃次徐斯远寄辛弃疾韵者，弃疾亦有和词。世所传《稼轩词》本。赋字凡复用两韵。今考机词，知前阕所用乃付字，足证流俗刊刻之误。

> 	又辛词调名《贺新郎》，此则名《乳燕飞》者，以苏轼此调中有“乳燕飞华屋”句，后人因而改名，实一调也。卷末毛晋跋惜《草堂诗余》不载其一字。案《草堂诗余》乃南宋坊贾所编，漫无鉴别，徒以其古而存之。故朱彝尊谓草堂选词，可谓无目。其去其取，又何足为机重轻欤？

##### 《梅溪词》一卷（江苏巡抚采进本）

> 	宋史达祖撰。达祖字邦卿，号梅溪，汴人。田汝成《西湖志馀》称韩侂胄有堂吏史达祖，擅权用事，与之名姓皆同。今考集中《齐天乐》第五首注：“中秋宿真定驿。”《满江红》第三首注：“九月二十一日出京怀古。”《水龙吟》第三首注：“陪节欲行，留别社友。”《鹧鸪天》第四首注：“卫县道中。”《惜黄花》一首注：“九月七日定兴道中。”核其词意，必李壁使金之时，侂胄遣之随行觇国，故有诸词。知撰此集者即侂胄所用之史达祖。又考《玉津园事》，张鎡虽预其谋，而鎡实侂胄之狎客，故於《满头花》生辰得移，厨张乐於其邸。此编前有鎡序，足证其为侂胄党。序末称数路得人，恐不特寻美於汉。亦足证其实为掾史，确非两人。惟序作於嘉泰元年辛酉，而集中有《壬戌立春》一首。序称初识达祖，出词一编，而集中有与鎡唱和词二首。则此本又后来所编，非鎡所序之本矣。达祖人不足道，而词则颇工。鎡称其分镳清真，平睨方回，而纷纷三变行辈，不足比数。清真为周邦彦之号，方回为贺铸之字，三变为柳永之原名。其推奖未免稍溢。然清词丽句，在宋季颇属铮铮，亦未可以其人掩其文矣。

##### 《石屏词》一卷（安徽巡抚采进本）

> 	宋戴复古撰。复古有《石屏集》，已著录。此词一卷，乃毛晋所刻别行本也。

> 	复古为陆游门人，以诗鸣江湖间。方回《瀛奎律髓》称其豪健清快，自成一家。

> 	今观其词，亦音韵天成，不费斧凿。其《望江南》自嘲第一首云：“贾岛形模元自瘦，杜陵言语不妨村，谁解学西昆。”复古论诗之宗旨，於此具见。宜其以诗为词，时出新意，无一语蹈袭也。集内《大江西上曲》即《念奴娇》，本因苏轼词起句，故称《大江东去》。复古乃以己词首句，又改名《大江西上曲》，未免效颦。至《赤壁怀古满江红》一阕，则豪情壮采，实不减於轼。杨慎《词品》最赏之，宜矣。此本卷后载楼钥所记一则，即系《石屏集》中跋语。陶宗仪所记一则，见《辍耕录》。其《江右女子》一词，不著调名。以各调证之，当为《祝英台近》。但前阕三十七字俱完，后阕则逸去起处三句十四字。当系流传残阙，宗仪既未经辨及，后之作图谱者，因词中第四语有“揉碎花笺”四字，遂别造一调名，殊为杜撰。至於《木兰花慢怀旧》词前阕，有“重来故人不见”云云，与《江右女子》词“君若重来，不相忘处”，语意若相酬答。疑即为其妻而作，然不可考矣。

##### 《散花庵词》一卷（安徽巡抚采进本）

> 	宋黄昇撰。昇字叔旸，号玉林，又号花庵词客。以所居有玉林，又有散花庵也。毛晋刊本，以昇作昃，以叔旸作叔阳。而诸本实多作黄昇。考花庵《绝妙词选》旧传刻本，题曰黄{曰多}。又《诗人玉屑》前有昇序，世所传翻刻宋本，犹钩摹当日手书，亦作黄{曰多}。检词选序末，尚有当时姓氏小印，实作“{曰多}”字。盖许慎《说文》，“昇”字篆文作“{曰多}”。昇特以篆体署名，故作“{曰多}”字。晋不考《六书》，妄改作“昃”。殊为舛谬。至叔阳乃卢炳之字，炳即撰《哄堂词》者。晋乃移而为昇字，益桃僵李代矣。昇所选《绝妙词》，末附以己词四十首，盖用王逸编《楚词》，徐陵编《玉台新咏》，芮挺章编《国秀集》之例。此本全录之，惟旁摭他书，增入三首耳。昇早弃科举，雅意歌咏。曾以诗受知游九功，见胡德方所作《词选序》。其词亦上逼少游，近摹白石。九功赠诗所云“晴空见冰柱”者，庶几似之。德方序又谓闽帅楼秋房闻其与魏菊庄相友，以泉石清士目之。按菊庄名庆之，建安人，即撰《诗人玉屑》者。梅磵《诗话》载庆之《过玉林诗》绝句云：“一步离家是出尘，几重山色几重云。沙溪清浅桥边路，折得梅花又见君。”则昇必庆之之同里，隐居是地，故获见称於闽帅。

> 	又游九功亦建阳人，其《答叔旸》五言古诗一首，尚载在《诗家鼎脔》。是昇为闽人，可以考见。朱彝尊《词综》及近时厉鹗《宋诗纪事》均未及详其里籍，今附著於此焉。

##### 《断肠词》一卷（江苏周厚堉家藏本）

> 	宋朱淑真撰。淑真，海宁女子，自称幽栖居士。是集前有《纪略》一篇，称为文公侄女。然朱子自为新安人，流寓闽中。考年谱世系，亦别无兄弟著籍海宁。

> 	疑依附盛名之词，未必确也。《纪略》又称其匹偶非伦，弗遂素志，赋《断肠集》十卷以自解。其词则仅《书录解题》载一卷，世久无传。此本为毛晋《汲古阁》所刊。后有晋跋，称词仅见二阕，於《草堂集》又见一阕，於十大曲中落落如晨星。后乃得此一卷，为洪武间抄本，乃与《漱玉词》并刊。然其词止二十七阕，则亦必非原本矣。杨慎《升庵词品》载其《生查子》一阕，有“月上柳梢头，人约黄昏后”语，晋跋遂称为白璧微瑕。然此词今载欧阳修《庐陵集》第一百三十一卷中，不知何以窜入《淑真集》内，诬以桑濮之行。慎收入《词品》，既为不考。而晋刻《宋名家词》六十一种，《六一词》即在其内。乃於《六一词》漏注互见《断肠词》，已自乱其例。於此集更不一置辨，且证实为白璧微瑕，益卤莽之甚。今刊此一篇，庶免於厚诬古人，贻九泉之憾焉。

##### 《山中白云词》八卷（江苏巡抚采进本）

> 	宋张炎撰。炎字叔夏，号玉田，又号乐笑翁。循王张俊之五世孙，家於临安。

> 	宋亡后，潜迹不仕，纵游浙东西，落拓以终。平生工为长短句，以《春水词》得名，人因号曰张春水。其后编次词集者，即以此首压卷，倚声家传诵至今。然集中他调，似此者尚多，殆如贺铸之称梅子，偶遇品题，便为佳话耳。所长实不止此也。炎生於淳祐戊申。当宋邦沦覆，年已三十有三，犹及见临安全盛之日。故所作往往苍凉激楚，即景抒情，备写其身世盛衰之感，非徒以剪红刻翠为工。至其研究声律，尤得神解。以之接武姜夔，居然后劲。宋、元之间，亦可谓江东独秀矣。炎词世鲜完帙，此本乃钱中谐所藏，犹明初陶宗仪手书。康熙中，钱塘龚翔麟始为传写授梓。后上海曹炳曾又为重刊。旧附《乐府指迷》一卷，今析出别著於录。其仇远原序、郑思肖原跋及戴表元送炎序，则仍并录之，以存其旧焉。

##### 《竹山词》一卷（安徽巡抚采进本）

> 	宋蒋捷选。捷字胜欲，自号竹山，宜兴人。德祐中尝登进士，宋亡之后，遁迹不仕以终。是编为毛晋《汲古阁》所刊。卷首载至正乙巳湖滨散人题词，谓此稿得之唐士牧家，虽无诠次，已无遗逸。当犹元人所传之旧本矣。其词练字精深，词音谐畅，为倚声家之榘矱。间有故作狡犭会者，如《水龙吟招落梅魂》一阕，通首住句用“些”字，《瑞鹤仙寿东轩》一阕，通首住句用“也”字，而於虚字之上仍然叶韵。盖偶用诗骚之格，非若黄庭坚、赵长卿辈之全不用叶，竟成散体者比也。他如《应天长》一阕，注云次清真韵。前半阕“转翠笼池阁”句止五字，而考周邦彦词作“正是夜堂无月”实六字句。后半阕“漫有戏龙盘”句亦五字，而考周词“又见汉宫传烛”实亦六字。此必刊本各有脱字。至於《沁园春》“绝胜珠帘十里楼”句，“楼”字上讹增“迷”字。《玉楼春》“明朝与子穿花去”句，“花”字讹作“不”字。《行香子》“柰云溶溶”句，“柰”字下讹增“何”字。《粉蝶儿》“古今来人易老”句，讹脱一“来”字。《翠羽吟》“但留残月挂苍穹”句，讹脱“月”、“苍”二字。皆为疏舛。“唐多令”之讹为“糖多”，尤足嗢噱。其《喜迁莺》调所载改本一阕，视元词殊减风韵，似非捷所自定。《词统》讥之甚当，但指为史达祖词，则又误记耳。

##### 《天籁集》二卷（编修汪如藻家藏本）

> 	金白朴撰。朴字仁甫，一字太素，号兰谷，真定人。父寓斋，失其名，仕金为枢密院判官。会世乱，父子相失。尝鞠於元好问家，得其指授。金亡后，被荐不出，徙居金陵。放浪诗酒，尤精度曲。是本乃所作词集，世久失传。康熙中，六安杨希洛始得於白氏之裔，凡二百篇。前有王博文序，后有孙作序，及曹安赞。

> 	希洛以示朱彝尊，彝尊分为二卷，序而传之。朴词清隽婉逸，意惬韵谐，可与张炎《玉田词》相匹。惟以制曲掩其词名，故沈晦者越数百年。词家选本，遂均不载其姓字。朱彝尊辑《词综》时，亦尚未见其本，书成之后乃得之。书虽晚出，而倚声家未有疑其伪者。盖其词采气韵，皆非后人之所能，固一望而知为宋、元人语矣。

##### 《蜕岩词》二卷（两淮盐政采进本）

> 	元张翥撰。翥有《蜕庵集》，已著录。此编附载诗集之后，而自为卷帙。案《元史》翥本传，称翥长於诗。其近体长短句尤工。殁后无子，其遗稿不传。传者有乐府律诗仅三卷。则在当日即与诗合为一编。然云三卷，与今本不合。考诗集前有僧来复序，称至正丙午，僧大杼选刻其遗稿。又有僧宗泐跋，作於洪武丁巳，仍称将刊版以行世。是大杼之编次在至正二十六年，其刊版则在洪武六年。

> 	而宋濂等修《元史》则在洪武二年，未及见此足本。故据其别传之本，与诗共称三卷也。来复序题《蜕庵诗集》，宗泐跋亦称《右潞国张公诗集》若干卷，均无一字及词。然宗泐称大杼取其遗稿归江南，选得九百首。今实诗七百六十七首。

> 	合以词一百三十三首，乃足九百之数。则其词亦大杼之所编。特传写者或附诗集，或析出别行耳。翥年八十二乃卒。上犹及见仇远，传其诗法。下犹及与张羽、倪瓒、顾阿瑛、郯九韶、危素诸人，与之唱和。以一身历元之盛衰，故其诗多忧时伤乱之作。其词乃婉丽风流，有南宋旧格。其《沁园春》题下注曰：“读白太素《天籁集》，戏用韵效其体。”盖白璞所宗者多东坡，稼轩之变调；翥所宗者犹白石、梦窗之馀音。门径不同，故其言如是也。又“春从天上来”题下注曰：“广陵冬夜，与松云子论五音二变十二调，且品箫以定之。清浊高下，还相为宫，犁然律吕之均，雅俗之正。”则其於倚声之学讲之深矣。

##### 《珂雪词》二卷（山东巡抚采进本）

> 	国朝曹贞吉撰。贞吉有《珂雪诗》，已著录。是编则其诗馀也。上卷凡一百三十四首，下卷凡一百五首。其总目所载补遗，尚有《卜算子》、《浪淘沙》、《木兰花》、《春草碧》、《满江红》、《百字令》、《木兰花慢》、《台城路》等八调，而皆有录无书。殆以附在卷末，装缉者偶佚之欤？其词大抵风华掩映，寄托遥深。古调之中，纬以新意。不必模周范柳，学步邯郸，而自不失为雅制，盖其天分於是事独近也。《陈维崧集》有贞吉《咏物词序》云：“吟成十首，事足千秋。赵明诚《金石》之录，逊此华文。郭弘农《山海》之篇，惭斯丽制。”

> 	虽友朋推挹之词，不无溢量。要在近代词家，亦卓然一作手矣。旧本每调之末必列王士祯、彭孙遹、张潮、李良年、曹勋、陈维崧等评语，实沿明季文社陋习，最可厌憎。今悉删除，以清耳目，且以见文之工与不工，原所其见。传与不传，在所自为。名流之序跋批点，不过木兰之椟。日久论定，其妍丑不由於此。庶假借声誉者晓然知标榜之无庸焉。

> 	──右“词曲类”词集之属五十九部，一百三卷，皆文渊阁著录。

##### 《花间集》十卷（江苏巡抚采进本）

> 	后蜀赵崇祚编。崇祚字宏基，事孟昶为卫尉少卿，而不详其里贯。《十国春秋》亦无传。案蜀有赵崇韬，为中书令廷隐之子。崇祚疑即其兄弟行也。诗馀体变自唐，而盛行於五代。自宋以后，体制益繁，选录益众。而溯源星宿，当以此集为最古。唐末名家词曲，俱赖以仅存。其中《渔父词》、《杨柳枝》、《浪淘沙》诸调，唐人仍载入诗集，盖诗与词之转变在此数调故也。於作者不题名而题官，盖即《文选》书字之遗意。惟一人之词，时割数首入前后卷，以就每卷五十首之数，则体例为古所未有耳。陈振孙谓所录自温庭筠而下十八人，凡五百首，今逸其二。坊刻妄有增加，殊失其旧。此为明毛晋重刊宋本，犹为精审。前有蜀翰林学士中书舍人欧阳炯序，作於孟昶之广政三年，乃晋高祖之天福五年也。后有陆游二跋。其一称斯时天下岌岌，士大夫乃流宕如此，或者出於无聊。不知惟士大夫流宕如此，天下所以岌岌，游未反思其本耳。其二称唐季、五代，诗愈卑而倚声者辄简古可爱，能此不能彼，未易以理推也。不知文之体格有高卑，人之学力有强弱。学力不足副其体格，则举之不足。学力足以副其体格，则举之有馀。

> 	律诗降於古诗，故中、晚唐古诗多不工，而律诗则时有佳作。词又降於律诗，故五季人诗不及唐，词乃独胜。此犹能举七十斤者举百斤则蹶，举五十斤则运掉自如，有何不可理推乎。

##### 《尊前集》二卷（江苏巡抚采进本）

> 	不著编辑者名氏。前有万历间嘉兴顾梧芳序云：“余爱《花间集》，欲播传之，而余斯编第有类焉，”似即梧芳所辑。故毛晋亦谓梧芳采录名篇，釐为二卷。

> 	而朱彝尊跋则谓於吴下得吴宽手抄本，取顾本勘之，词人之先后，乐章之次第，靡有不同。因定为宋初人编辑。考宋张炎《乐府指迷》曰：“粤自隋、唐以来，声诗间为长短句。至唐人则有《尊前》、《花间》集，”似乎此书与《花间集》皆为五代旧本。然《乐府指迷》一云沈伯时作，又云顾阿瑛作，其为真出张炎与否，盖未可定。又陈振孙《书录解题》歌词类，以《花间集》为首，注曰：“此近世倚声填词之祖。而无《尊前集》之名。”不应张炎见之，而陈振孙不见。彝尊定为宋本，亦未可尽凭。疑以传疑，无庸强指。且就词论词，原不失为花间之骖乘。玩其情采，足资沾溉，亦不必定求其人以实之也。

##### 《梅苑》十卷（山东巡抚采进本）

> 	宋黄大舆编。大舆字载万。钱曾《读书敏求记》引王灼之语云：“字载方。

> 	殆书万为万，又讹万为方，如萧方等之转为万等欤？”其爵里未详。厉鹗《宋诗纪事》称为蜀人，亦以原序自署岷山耦耕，及《成都文类》载其诗，以意推之耳，无确证也。王灼称大舆歌词与唐名辈相角。其乐府号广变风，有赋梅花数曲，亦自奇特。然乐府今不传，惟此集仅存。所录皆咏梅之词，起於唐代，止於南、北宋间。自序称己酉之冬，抱疾山阳，三径扫迹。所居斋前更植梅一株，晦朔未逾，略已粲然。於是录唐以来才士之作，以为斋居之玩，目之曰梅苑。考己酉为建炎二年，正高宗航海之岁。山阳又战伐之冲，不知大舆何以独得萧闲编辑是集。殆己酉字有误乎。昔屈、宋遍陈香草，独不及梅。六代及唐，篇什亦寥寥可数。自宋人始重此花，人人吟咏，方回撰《瀛奎律髓》，於著题之外，别出梅花一类，不使溷於群芳。大舆此集，亦是志也。虽一题裒至数百阕，或不免窠臼相因。而刻画形容，亦往往各出新意，固倚声者之所采择也。集中兼采蜡梅，盖二花别种同时，义可附见。至九卷兼及杨梅，则务博之失，不自知其泛滥矣。

##### 《乐府雅词》三卷、《补遗》一卷（江苏巡抚采进本）

> 	宋曾慥编。慥有《类说》，已著录。是编皆辑宋人之词。前有朱彝尊题词，谓陈氏《书录解题》载曾端伯《乐府雅词》一十二卷，拾遗二卷。此本抄自上元焦氏，止存三卷及拾遗，殆非足本。然彝尊《曝书亭集》又载此书跋云：“绎其自序，称三十有四家，合三卷，为足本无疑。”盖此卷首所载为彝尊初稿，集所载乃详定之本也。慥自序谓涉谐谑则去之，当时艳曲谬托欧公者悉删除之。

> 	则命曰雅词，具有风旨，非靡靡之音可比。至於道宫、薄媚、西子词、排遍之后有入破、虚催、衮遍、摧拍、歇拍、煞衮诸名，皆他本所罕载，犹见宋人旧法。

> 	不独《九张机词》仅见於此。是又足资词家之考证矣。

##### 《花庵词选》二十卷（内府藏本）

> 	宋黄昇撰。其书成於淳祐乙酉。前十卷曰《唐宋诸贤绝妙词选》。始於唐李白，终於北宋王昴，方外、闺秀各为一卷附焉。后十卷曰《中兴以来绝妙词》。

> 	始於康与之，终於洪瑹。昇所自作词三十八首亦附录於末。前十卷内颇有已入南宋者，盖宣和、靖康之旧人，过江犹在者也。然后十卷内如康与之、陈与义、叶梦得亦皆北宋旧人。又不知其以何断限矣。观昇自序，其意盖欲以继赵崇祚《花间集》、曾慥《乐府雅词》之后，故蒐罗颇广。其中如李后主《山花子》一首，本李璟之作，《南唐书》载冯延巳之对可证。亦未免小有疏舛。然昇本工词，故精於持择。自序称暇日裒集得数百家，而所录止於此数。去取亦特为谨严，非《草堂诗馀》之类参杂俗格者可比。又每人名之下各注字号里贯，每篇题之下亦间附评语，俱足以资考核。在宋人词选，要不失为善本也。

##### 《类编草堂诗馀》四卷（通行本）

> 	不著编辑者名氏，旧传南宋人所编。考王楙《野客丛书》作於庆元间，已引《草堂诗馀》张仲宗《满江红》词证“蝶粉蜂黄”之语，则此书在庆元以前矣。

> 	词家小令、中调、长调之分自此书始。后来《词谱》，依其字数以为定式，未免稍拘，故为《万树词律》所讥。然填词家终不废其名，则亦倚声之格律也。朱彝尊作《词综》，称《草堂》选词可谓无目，其诟之甚至。今观所录，虽未免杂而不纯，不及《花间》诸集之精善。然利钝互陈，瑕瑜不掩，名章俊句，亦错出其间。一概诋排，亦未为公论。此本为明杭州顾从敬所刊。前有嘉靖庚戌何良俊序，称为从敬家藏宋刻，较世所行本多七十馀调。其刻在汲古阁本之前。又诸词之后多附以当时词话，汲古阁本皆无之。考所引黄昇《花庵词选》、周密《绝妙好词》均在宋末，知为后来所附入，非其原本。然采摭尚不猥滥，亦颇足以资考证，故仍并存焉。

##### 《绝妙好词笺》七卷（兵部侍郎纪昀家藏本）

> 	《绝妙好词》，宋周密编。其笺则国朝查为仁、厉鹗所同撰也。密所编《南宋歌词》始於张孝祥，终於仇远，凡一百三十二家。去取谨严，犹在曾慥《乐府雅词》、黄昇《花庵词选》之上。又宋人词集，今多不传，并作者姓名亦不尽见於世。零玑碎玉，皆赖此以存，於词选中最为善本。初，为仁采摭诸书以为之笺，各详其里居出处。或因词而考证其本事，或因人而附载其佚闻。以及诸家评论之语，与其人之名篇秀句不见於此集者，咸附录之。会鹗亦方笺此集，尚未脱稿。適游天津，见为仁所笺，遂举以付之。删复补漏，合为一书。今简端并题二人之名，不没其助成之力也。所笺多泛滥旁涉，不尽切於本词，未免有嗜博之弊。

> 	然宋词多不标题，读者每不详其事。如陆游之《瑞鹤仙》、韩元吉之《水龙吟》、辛弃疾之《祝英台近》、尹焕之《唐多令》、杨恢之《二郎神》，非参以他书，得其源委，有不解为何语者。其疏通证明之功，亦有不可泯者矣。密有《癸辛杂识》诸书，鹗有《辽史拾遗》诸书，皆已著录。为仁字心穀，号莲坡，宛平人。

> 	康熙辛卯举人。是集成於乾隆己巳，刻於庚午。鹗序称其尚有《诗馀纪事》如干卷。今未之见，殆未成书欤。

##### 《乐府补题》一卷（江苏巡抚采进本）

> 	不著编辑者名氏，皆宋末遗民倡和之作。凡赋龙涎香八首，其调为《天香》；赋白莲十首，其调为《水龙吟》；赋莼五首，其调为《摸鱼儿》；赋蝉十首，其调为《齐天乐》；赋蟹四首，其调为《桂枝香》。作者为王沂孙、周密、王易简、冯应瑞、唐艺孙、吕同老、李彭老、陈恕可、唐珏、赵汝钠、李居仁、张炎、仇远等十三人，又无名氏二人。其书诸家皆不著录。前有朱彝尊序，称“为常熟吴氏抄本，休宁汪晋贤购之长兴藏书家，而蒋景祁镂版以传”云云。则康熙中始传於世也。彝尊序又称：“当日倡和之篇必不止此，亦必有序以志岁月，惜今皆逸”云云。其说亦是。然疑或墨迹流传，后人录之成帙，未必当时即编次为集，故无序目，亦未可知也。

##### 《花草稡编》十二卷、《附录》一卷（礼部尚书曹秀先家藏本）

> 	明陈耀文编。耀文有《经典稽疑》，已著录。是编采掇唐宋歌词，亦间及於元人，而所采殊少。自序称是集因唐《花间集》、宋《草堂诗馀》而起，故以《花草稡编》为名。然使惟以二书合编，各采其一字名书，已无义理。乃综括两朝之词，而以“花”字代“唐”字，以“草”字代“宋”字，衡以名实，尤属未安。然其书捃摭繁富，每调有原题者必录原题。或稍僻者必著采自某书。其有本事者，并列词话於其后。其词本不佳而所填实为孤调，如《缕缕金》之类，则注曰备题。编次亦颇不苟。盖耀文於明代诸人中犹讲考证之学，非嘲风弄月者比也。虽纠正之详不及万树之《词律》，选择之精不及朱彝尊之《词综》，而裒辑之功实居二家之前。创始难工，亦不容以后来掩矣。此本与天中记版式相同，盖犹耀文旧刻。而卷首乃有延祐四年陈良弼序，刊刻拙恶，仅具字形，而其文则仍耀文之语。盖坊贾得其旧版，别刊一序弁其首，以伪为元版耳。

##### 《御定历代诗馀》一百二十卷康熙四十六年圣祖仁皇帝御定。所录词自唐至明凡一千五百四十调，九千馀首，釐为一百卷。又词人姓氏十卷，词话十卷。考梁代吴声歌曲，句有短长、音多柔曼，已渐近小词。唐初作者云兴，诗道复振，故将变而不能变。迨其中叶，杂体日增，於是《竹枝》、《柳枝》之类，先变其声。《望江南》、《调笑令》、《宫中三台》之类，遂变其调。然犹载之诗集中，不别为一体。洎乎五季，词格乃成。其岐为别集，始於冯延巳之《阳春》词。其岐为总集，则始於赵崇祚之《花间集》。自宋初以逮明季，沿波迭起，撰述弥增。然求其括历代之精华，为诸家之总汇者，则多窥半豹，未睹全牛，罕能博且精也。我圣祖仁皇帝游心艺苑，於文章之体，一一究其正变，核其源流。兼括洪纤，不遗一技。乃命侍读学士沈辰垣等蒐罗旧集，定著斯编。凡柳、周婉丽之音，苏、辛奇恣之格，兼收两派，不主一隅，旁及元人小令，渐变繁声。明代新腔，不因旧谱者。苟一长可取，亦众美胥收。至於考求爵里，可以为论世之资。辨证妍媸，可以为倚声之律者。网罗宏富，尤极精详。自有词选以来，可云集其大成矣。若夫诸调次第，并以字数多少为断，不沿《草堂诗馀》强分小令、中调、长调之名，更一洗旧本之陋也。

##### 《词综》三十四卷（内府藏本）

> 	国朝朱彝尊编。其同时增定者，则休宁汪森也。彝尊有《经义考》，森有《粤西诗载》，并已著录。是编录唐、宋、金、元词通五百馀家。於专集及诸选本外，凡稗官野纪中有片词足录者，辄为采掇。故多他选未见之作。其词名、句读为他选所淆舛，及姓氏爵里之误，皆详考而订正之。其去取亦具有鉴别。盖彝尊本工於填词，平日尝以姜夔为词家正宗，而张辑、卢祖皋、史达祖、吴文英、蒋捷、王沂孙、张炎、周密为之羽翼。谓自此以后，得其门者或寡。又谓小令当法汴京以前，慢词则取诸南渡。又谓论词必出於雅正，故曾慥录雅词，鮦阳居士辑复雅。又盛称《绝妙好词》甄录之当。其立说，大抵精确。故其所选能简择不苟如此。以视《花间》、《草堂》诸编，胜之远矣。

##### 《十五家词》三十七卷（浙江巡抚采进本）

> 	国朝孙默编。默字无言，休宁人。是编所辑国朝词共十五家。吴伟业《梅村词》二卷，梁清标《棠村词》三卷，宋琬二《乡亭词》二卷，曹尔堪《南溪词》二卷，王士禄《炊闻词》三卷，尤侗《百末词》二卷，陈世祥《含影词》二卷，黄永《溪南词》二卷，陆求可《月湄词》四卷，邹祗谟《丽农词》二卷，彭孙遹《延露词》三卷，王士祯《衍波词》二卷，董以宁《蓉渡词》三卷，陈维崧《乌丝词》四卷，董俞《玉凫词》二卷。各家以小令、中调、长调为次。载其本集原序於前，并录其同时人评点。案王士祯《居易录》曰：“新安孙布衣默，居广陵，贫而好客。四方名士至者，必徒步访之。尝告予欲渡江往海盐，询以有底急，则云欲访彭十羡门，索其新词，与予及邹程村作合刻为三家耳。陈其年维崧赠以诗曰：‘秦七黄九自佳耳，此事何与卿饥寒。’指此也”云云。盖其初刻在康熙甲辰，为邹祗谟、彭孙遹、王士祯三家，即《居易录》所云。杜濬为之序。至丁未，续以曹尔堪、王士禄、尤侗三家，是为六家，孙金砺为之序。戊申又续以陈世祥、陈维崧、董以宁、董俞四家、汪懋麟为之序。十五家之本，定於丁巳，邓汉仪为之序。凡阅十四年，始汇成之。虽标榜声气，尚沿明末积习。而一时倚声佳制，实略备於此，存之可以见国初诸人文采风流之盛。至其每篇之末，必附以评语，有类选刻时文，殊为恶道。今并删除，不使秽乱简牍焉。

> 	──右“词曲类”词选之属十二部，二百七十四卷，皆文渊阁著录。

##### 《碧鸡漫志》一卷（编修程晋芳家藏本）

> 	宋王灼撰。灼有《糖霜谱》，已著录。是编详述曲调源流。前七条为总论，述古初至唐、宋声歌递变之由。次列凉州、伊州、霓裳羽衣曲、甘州、胡渭州、六幺、西河、长命女、杨柳枝、喝驮子、兰陵王、虞美人、安公子、水调歌、万岁乐、夜半乐、何满子、凌波神、荔枝香、阿滥堆、念奴娇、清平乐、雨淋铃、菩萨蛮、望江南、麦秀两岐、文溆子、后庭花、盐角儿，凡二十八条。一一溯得名之缘起，与其渐变宋词之沿革。盖《三百篇》之馀音，至汉而变为乐府，至唐而变为歌诗。及其中叶，词亦萌芽。至宋而歌诗之法渐绝，词乃大盛。其时士大夫多娴音律，往往自制新声，渐增旧谱。故一调或至数体，一体或有数名，其目几不可殚举。又非唐及五代之古法。灼作是编，就其传授分明，可以考见者，核其名义，正其宫调，以著倚声所自始。其馀晚出杂曲，则不暇一一详也。迨金、元院本既出，并歌词之法亦亡。文士所作，仅能按旧曲平仄，循声填字。自明以来，遂变为文章之事，非复律吕之事，并是编所论宫调亦莫解其说矣。然其间正变之由，犹赖以略得其梗概，亦考古者所必资也。其辨霓裳羽衣曲为河西节度使杨敬述所献，唐明皇为之润色。援白居易《郑嵎诗注》为证，一扫月宫妖妄之说。

> 	又据谱谓是曲第一至第六叠皆无拍，证《唐史》载王维论按乐图霓裳第三叠初拍之讹。持论极为精核。他如《虞美人》曲，诸说各别。《河满子》曲，一事异词者，皆阙其所疑，亦颇详慎。至《念奴娇》，偶以古人为名，亦犹戚氏之例，本不出於天宝。灼特以当时误称唐曲而辨之，理宜附录，不当杂列古曲之中。《盐角儿》既据嘉祐杂志谓出於梅尧臣，则未可附於古曲。且盐乃曲名，隋《薛道衡集》有《昔昔盐》，唐张鷟《朝野佥载》有《突厥盐》，可以互证。乃云市盐得於纸角上，已为附会。且纸角几许，乃能容一曲谱，亦不近事理。是则泛滥及之，不免千虑之一失矣。

##### 《沈氏乐府指迷》一卷（大理寺卿陆锡熊家藏本）

> 	宋沈义父撰。义父字伯时，履贯未详。前有自题，称壬寅秋，始识静翁於泽滨。癸卯，识梦窗，暇日相与唱酬。案壬寅、癸卯为淳祐二年、三年，则理宗时人也。元人跋陆辅之词旨，尝引此书。然篇页寥寥，不能成帙，故世无单行之本。

> 	此本附刻陈耀文《花草粹编》中，凡二十八条。其论词以周邦彦为宗，持论多为中理。惟谓两人名不可对使，如庾信愁多、江淹恨极之类，颇失之拘。又谓说桃须用红雨、刘郎等字，说柳须用章台、灞岸等字，说书须用银钩等字，说泪须用玉箸等字，说发须用绿云等字，说簟须用湘竹等字，不可直说破。其意欲避鄙俗，而不知转成涂饰，亦非确论。至所谓去声字最要紧，及平声字可用入声字替，上声字不可用入声字替一条，则剖析微芒，最为精核。《万树词律》实祖其说。又谓古曲谱多有异同，至一腔有两三字多少者，或句法长短不等。盖被教师改换，亦有嘌唱一家多添了字云云。乃知宋词亦不尽协律，歌者不免增减。《万树词律》所谓曲有衬字，词无衬字之说。尚为未究其变也。

##### 《渚山堂词话》三卷（浙江范懋柱家天一阁藏本）

> 	明陈霆撰。霆有《唐馀纪传》，已著录。是编与所作诗话并刊，而较诗话为稍胜。盖霆诗格颇纤，於词为近，故论词转用所长。其中如韦庄“雨馀风软碎鸣禽”句，本用杜荀鹤《春宫怨》语。南卓《羯鼓录》所谓透空碎远之声，即此“碎”字。当训细琐杂乱之义。霆乃谓鸣禽曰“碎”，於理不通。改为“暖风娇鸟碎鸣音”，未免点金成铁。又谓杨孟载“雪词簌簌飏飏”字古无所出，欲据黄庭坚诗改为“疏疏密密”。不知以“疏疏密密”咏雪，黄诗又何所出，亦未免涉於胶固。然其他持论多确。又宋、元、明佚篇断句，往往而有。如宋徐一“初九日登高”之类，其本集不传於世者，亦颇赖以存。王昭仪《满江红》词，为其位下官人张琼瑛作。“垂杨玉耳坠金环”二曲，为唐、宋旧谱所无之类。亦足资考证，犹明人词话之善本也。

##### 《词话》二卷（浙江巡抚采进本）

> 	国朝毛奇龄撰。奇龄有《仲氏易》，已著录。据《西河合集序目》称，此书本四卷，佚其二卷，不敢赝补，故仅以半刊行。王晫《今世说》称，奇龄善诗歌、乐府、填词，所为大率托之美人香草，缠绵绮丽，按节而歌，使人凄怆，又能吹箫度曲。是奇龄填词之功，较深於诗。且本为小技，萌於唐而成於宋，亦不待援引古书，别为高论。故所说转不支离。其论沈去矜《词韵》一条，尤为精核。

> 	论辛弃疾、蒋捷为别调，亦深明源委。惟其远溯六朝，以鲍照《梅花落》亦可称词。则汉代铙歌何尝不句有长短，亦以为词之始乎？又《西厢记》相女配夫本为相度之相，今尚有此方言。而引孙复“相女不以嫁公侯，乃以嫁山谷衰老”语，以为宰相之相。则牵引附会，仍蹈结习。至所述词曲变为演剧，缕陈始末，亦极赅悉。而云宋末安定郡王赵令畤始作商调鼓子词，谱西厢传奇。考令畤即《苏轼集》所称赵德麟，实非宋末之人。亦未免少疏。然自宋以来撰诗话者多，撰词话者较少。奇龄是编，虽不及徐釚《词苑丛谈》之采摭繁富，门目详明，然所叙论，亦足备谈资。故削其诗话，而录存是编焉。

##### 《词苑丛谈》十二卷（通行本）

> 	国朝徐釚撰。釚字电发，号虹亭，吴江人。康熙己未召试博学宏词，授翰林院检讨。是书专辑词家故实，分体制、音韵、品藻、纪事、辨正、谐谑、外编七门。采摭繁富，援据详明，足为论词者总汇。《江南通志》称：“釚少刻《菊庄乐府》，朝鲜贡使仇元吉见之，以饼金购去。贻诗曰：中朝携得菊庄词，读罢烟霞照海湄。北宋风流何处是？一声铁笛起相思。”则釚於倚声一道，自早岁即已擅长。故於论词亦具有鉴裁，非苟作也。惟其间徵引旧文，未尽注其所出，同时朱彝尊、陈维崧等尝议之。釚亦自欲补缀而未尽也。至纪事一门，半取近事。其间点缀以成佳句，标榜以借虚声者，盖所不免。然考《世说新语》注载裴启作《语林》，记谢安黄公酒垆事，安以为所说不实。则序录同时之事，自古已然。唐宋人诗话、说部，此类尤夥，则亦非釚之创例矣。

> 	──右“词曲类”词话之属，五部，十九卷，皆文渊阁著录。

##### 《钦定词谱》四十卷康熙五十四年圣祖仁皇帝御定。词萌於唐，而大盛於宋。然唐、宋两代皆无词谱。盖当日之词，犹今日里巷之歌，人人解其音律，能自制腔，无须於谱。其或新声独造，为世所传，如霓裳羽衣之类，亦不过一曲一调之谱，无裒合众体，勒为一编者。元以来南北曲行，歌词之法遂绝。姜夔《白石词》中间有旁记节拍，如西域梵书状者，亦无人能通其说。今之《词谱》，皆取唐、宋旧词，以调名相同者互校以求其句法字数，取句法字数相同者互校以求其平仄。其句法字数有异同者则据而注为又一体。其平仄有异同者则据而注为可平可仄。自《啸馀谱》以下，皆以此法推究。得其崖略，定为科律而已。然见闻未博，考证未精，又或参以臆断无稽之说，往往不合於古法。惟近时万树作《词律》，析疑辨误，所得为多，然仍不免於舛漏。惟我圣祖仁皇帝聪明天授，事事皆深契精微。既御定唐、宋、金、元、明诸诗，立咏歌之准。御纂《律吕精义》，通声气之元。又以词亦诗之馀派，其音节亦乐之支流，爰命儒臣，辑为此谱。凡八百二十六调，二千三百六体。凡唐至元之遗篇，靡弗采录。元人小令其言近雅者，亦间附之。唐宋大曲则汇为一卷，缀於末。每调各注其源流，每字各图其平仄，每句各注其韵叶，分刌节度，穷极窈眇，倚声家可永守法程。盖圣人裁成万类，虽一事之微，必考古而立之制，类若斯矣。

##### 《词律》二十卷（通行本）

> 	国朝万树撰。树有《璇玑碎锦》，已著录。是编纠正《啸馀谱》及《填词图谱》之讹，以及诸家词集之舛异。如《草堂诗馀》有小令、中调、长调之目，旧谱遂谓五十八字以内为小令，五十九字至九十字为中调，九十一字以外为长调。

> 	树则谓《七娘子》有五十八字者，有六十字者，将为小令乎、中调乎？《雪狮儿》有八十九字者，有九十二字者，将为中调乎、长调乎？故但列诸调，而不立三等之名。又旧谱於一调而长短不同者，皆定为第一、第二体。树则谓调有异同，体无先后，所列次第，既不以时代为差，何由知孰为第几。故但以字数多寡为序，而不列名目。皆精确不刊。其最入微者，以为旧谱不分句读，往往据平仄混填。

> 	树则谓七字有上三下四句，如《唐多令》“燕辞归客尚淹留”之类。五字有上一下四句。如《桂华明》“遇广寒宫女”之类。四字有横担之句，如《风流子》“倚栏杆处上琴台去”之类。一为词字平仄，旧谱但据字而填。树则谓上声入声有时可以代平，而名词转折跌宕处，多用去声。一为旧谱五七字之句所注可平可仄，多改为诗句。树则谓古词抑扬顿挫，多在拗字。其论最为细密。至於考调名之新旧，证传写之舛讹，辨元人曲、词之分，斥明人自度腔之谬。考证尤一一有据。虽其考核偶疏，亦所不免。如“绿意”之即为“疏影”，树方龂龂辨之，连章累幅，力攻朱彝尊之疏。而不知“疏影”之前为“八宝妆”，“疏影”之后为“八犯玉交枝”，即已一调复收。试取李甲、仇远词合之，契若符节。至其论《燕台春》、《夏初临》为一调，乃谓《啸馀谱》颠倒复收，贻笑千古，因欲於张子野词“探芳菲走马”下添入“归来”二字为韵。而不知其上韵已用“当时去燕还来”。一韵两用，其谬较一调两收为更甚。如斯之类，千虑而一失者。虽间亦有之。要之，唐、宋以来倚声度曲之法，久已失传。如树者，固已十得八九矣。

> 	──右“词曲类”词谱词韵之属二部，六十卷，皆文渊阁著录。

##### 《顾曲杂言》一卷（编修程晋芳家藏本）

> 	明沈德符撰。德符有《飞凫语略》，已著录。此书专论杂剧、南曲、北曲之别。其论元人未灭南宋以前，以杂剧试士。核以《元史选举志》，绝无影响。

> 	乃委巷之鄙谈。其论《辽史乐志》有大食调，曲谱讹作大石，因有小石调配之。

> 	其意以大食为国名，如龟兹之类，不知自宋已有此名。故王珪诗号至宝丹，秦观诗号小石调，不由曲谱之讹。其论五、六、工、尺、上、四、合、凡，一为出於宋乐书，亦未免附会。考南曲无凡、一，上字有高下之分。宋时乐歌，未必分南北曲也。如此之类，虽间有小疵。然如论北曲以弦索为主，板有定制。南曲笙笛，不妨长短其声以就板。立说颇为精确。其推原诸剧牌名，自金、元以至明代，缕晰条分，徵引亦为赅洽。词曲虽伎艺之流，然亦乐中之末派。故唐人《乐府杂录》之类，至今尚传。存此一编，以考南北曲之崖略，未始非博物之一端也。（以上曲品。）

##### 《钦定曲谱》十四卷康熙五十四年奉敕撰。盖与《词谱》同时并作，相辅而行也。首载诸家论说及九宫谱定论一卷，次北曲谱四卷，次南曲谱八卷，次以失宫犯调诸曲别为一卷附於末。北曲、南曲各以宫调提纲。其曲文每句注句字，每韵注韵字，每字注四声於旁，於入声字或宜作平、作上、作去者，皆一一详注。於旧谱讹字，亦一一辨证附於后。自古乐亡而乐府兴，后乐府之歌法至唐不传，其所歌者皆绝句也。

> 	唐人歌诗之法至宋亦不传，其所歌者皆词也。宋人歌词之法至元又渐不传，而曲调作焉。考《三百篇》以至《诗馀》，大都抒写性灵，缘情绮靡。惟南北曲则依附故实，描摹情状，连篇累牍，其体例稍殊。然《国风》“氓之蚩蚩”一篇，已详叙一事之始末。乐府如《焦仲卿妻诗》、《秋胡行》、《木兰诗》并铺陈点缀，节目分明。是即传奇之滥觞矣。王明清《挥麈录》载曾布所作《冯燕歌》，已渐成套数，与《词律》殊途。沿及金、元，此风渐盛。其初被以弦索，其后遂象以衣冠。其初不过四折，其后乃动至数十出。大旨亦主於叙述善恶，指陈法戒，使妇人孺子皆足以观感而奋兴，於世教实多所裨益。虽迨其末派，矜冶荡而侈风流。

> 	辗转波颓，或所不免。譬如《国风》好色，降而为《玉台》、《香奁》。不可因是而罪诗，亦不可因是而废诗也。惟是当时旧谱，今悉无传。陶宗仪《辍耕录》虽具载其目，而不著其词。近代所行《北九宫谱》、《南九宫谱》，亦以意编排，颇多舛谬。乃特命詹事王弈清等，考寻旧调，勒著是编。使倚声者知别宫商，赴节者咸谐律吕。用以铺陈古迹，感动人心。流芳遗臭之踪，聆音者毕解；福善祸淫之理，触目者易明。大圣人阐扬风化，开导愚蒙，委曲周详，无往不随事立教者，此亦一端矣。岂徒斤斤於红牙翠管之间哉！（以上曲谱。）

##### 《中原音韵》二卷（内府藏本）

> 	元周德清撰。德清字挺斋，高安人。是书成於泰定甲子，原本不分卷帙。考其《中原音韵》起例以下，即列诸部字数。正语作词起例以下，即列作词诸法。

> 	盖前为韵书，后为附论，畛域显然。今据此釐为二卷，以便省览。其音韵之例，以平声分为阴阳，以入声配隶三声，分为十九部。一曰东、锺，二曰江、阳，三曰支、思，四曰齐、微，五曰鱼、模，六曰皆、来，七曰真、文，八曰寒、山，九曰桓、欢，十曰先、天，十一曰萧、豪，十二曰歌、戈，十三曰家、麻，十四曰车、遮，十五曰庚、青，十六曰尤、侯。十七曰侵、寻，十八曰监、咸，十九曰廉、纤。盖全为北曲而作。考齐、梁以前，平、上、去无别。至唐时，如元稹诸人作长律，尚有遗风。惟入声则各自为部，不叶三声。然如《檀弓》称子辱与弥牟之弟游，注谓文子名木，缓读之则为弥牟。又古乐府《江南曲》以“鱼戏莲叶北”韵“鱼戏莲叶西”，注亦称北读为“悲”。是以入叶平，已萌於古。又《春秋》“盟於蔑”，《穀梁》作“盟於昧”。《春秋》定姒卒，《公羊》作定弋卒。是亦方言相近，故上、去、入可以转通也。北音舒长迟重，不能作收藏短促之声。凡入声皆读人三声，自其风土使然。乐府既为北调，自应歌以北音。德清此谱，盖亦因其自然之节。所以作北曲者沿用至今，言各有当，此之谓也。至於因而掊击古音，则拘於一偏，主持太过。夫语言各有方域，时代递有变迁，文章亦各有体裁。三百篇中，东阳不叶。而孔子象传以中韵当，老子道经以聋韵盲。

> 	此参用方音者也。楚骚之音，异於风雅。汉、魏之音，异於屈宋。此随时变转者也。左思作三都赋，纯用古体，则纯用古音。及其作《白发赋》，与《咏史》、《招隐》诸诗，纯用晋代之体，则亦纯用晋代之音。沈约《诗赋》皆用四声，至於《冠子祝文》则化字乃作平读。又文章用韵，各因体裁之明证也。词曲本里巷之乐，不可律以正声。其体创於唐。然唐无词韵，凡词韵与诗皆同。唐初回波诸篇，唐末《花间》一集可覆按也。其法密於宋。渐有以入代平，以上代平诸例。

> 	而三百年作者如云，亦无词韵。间或参以方音，但取歌者顺吻，听者悦耳而已矣。

> 	一则去古未远，方音犹与韵合，故无所出入。一则去古渐远，知其不合古音，而又诸方各随其口语，不可定以一格。故均无书也。至元而中原一统，北曲盛行。

> 	既已别立专门，自宜各为一谱。此亦理势之自然。德清乃以后来变例，据一时以排千古，其傎殊甚。观其瑟注音史，塞注音死。今日四海之内，宁有此音，不又将执以排德清哉？然德清轻诋古书，所见虽谬。而所定之谱，则至今为北曲之准绳。或以变乱古法诋之，是又不知乐府之韵本於韵外别行矣。故今录存其书，以备一代之学，而并论其源流得失如右。（以上曲韵）

> 	──右“词曲类”南北曲之属，三部，十七卷，皆文渊阁著录。

### 二百 集部五十三

#### 词曲类存目△《寿域词》一卷（安徽巡抚采进本）

> 	宋杜安世撰。安世字寿域，京兆人。黄昇《花庵词选》又谓名寿域，字安世。

> 	未知孰是。《书录解题》载《寿域词》一卷。其事迹本末陈振孙已谓未详。集内各调皆不载原题，无可参考。观振孙列之张先词后，欧阳修词前，则北宋人也。

> 	振孙称其词不甚工，今核集中所载八十六阕，往往失之浅俗，字句尤多凑泊。即所载《折红梅》一词，毛晋跋指为吴感作者，通体皆剽窃柳永《望梅词》，未可谓之佳制。振孙之言非过。至《菩萨蛮》第二首，乃南唐李后主词。《凤衔杯》第二首，乃晏殊词，惟结句增一“空”字为小异。晋皆未注。晋所称《诉衷情》一首见於《花庵词选》者，仅附载跋中，亦未补入集内。字句讹脱，尤不一而足。

> 	首尾仅二十馀纸，舛谬不可胜乙。晋殆亦忽视其词，漫不一校耶。

##### 《后山词》一卷（安徽巡抚采进本）

> 	宋陈师道撰。师道有《后山丛谈》，已著录。其《诗馀》一卷，已附载集中。

> 	考陈振孙《书录解题》载《后山词》一卷，《宋史艺文志》则称为《语业》一卷。而魏衍作《师道集记》，但及丛谈理究，不及其词。知宋时本集外别行也。

> 	胡仔《渔隐丛话》述师道自矜语，谓於词不减秦七、黄九。今观其《渔家傲》词有云：“拟作新词酬帝力，轻落笔，黄秦去后无强敌”云云。自负良为不浅。然师道诗冥心孤诣，自是北宋巨擘。至强回笔端，倚声度曲，则非所擅长。如《赠晁补之舞鬟》之类，殊不多见。其诗话谓曾子开、秦少游诗如词，而不自知词如诗。盖人各有能有不能，固不必事事第一也。

##### 《哄堂词》一卷（江苏巡抚采进本）

> 	宋卢炳撰。炳字叔阳，其履贯未详，时代亦无可考。陈振孙《书录解题》列词集九十二家，而总注其后曰：“自南唐二主词以下，皆长沙书坊所刻，号百家词。其最末一家为郭应祥，振孙称嘉定间人。则诸人皆在宁宗以前，炳词次序尚在侯寘词后。”寘，绍兴中知建康，则炳亦南渡后人。集中有“庚戌正月”字。

> 	庚戌为建炎四年，故集中诸词，多用周邦彦韵，其时代適相接也。其集《书录解题》本作《哄堂词》。毛晋刊本则作烘堂。案唐赵璘《因话录》，御史院合座俱笑，谓之哄堂。炳盖谦言博笑，故以为名。若作烘堂，於义无取。知晋所刊为误。

> 	炳盖尝仕州县，故多同官倡和之词。然其同官无一知名士，其颂祝诸作，亦俱庸下。至於《武陵春》之以老叶头，《水龙吟》之以斗、奏叶表，《清平乐》之以皱叶好、笑，虽古韵本通，而词家无用古韵之例，亦为破格。他若《贺新郎》之“问天公底事教幽独，待拉向锦屏曲。玉团儿之把不定红生脸肉，蓦山溪之鞭宝马，闹竿随，簇著花藤轿。”皆鄙俚不文，有乖雅调。惟咏物诸作，尚细腻熨贴，间有可观耳。

##### 《近体乐府》一卷（安徽巡抚采进本）

> 	宋周必大撰。必大有《玉堂杂记》，已著录。此编凡词十二阕，已编入《文忠集》中。此卷乃毛晋摘录之本，刻於六十家词中者也。题下所注甲子，其可数者自丁亥至庚寅，大约不出四岁中所作。疑当周纶编次全集时，已掇拾散佚之馀，非其完本矣。

##### 《金谷遗音》一卷（安徽巡抚采进本）

> 	宋石孝友撰。孝友字次仲，南昌人，乾道中进士。其著作世不多见。《钓台集》载其七言绝句一首，亦无可采录。其词则至今犹传。《书录解题》载孝友《金谷遗音》一卷，与此本合。其词长调以端庄为主，小令以轻倩为工。而长调类多献谀之作，小令亦间近於俚俗。毛晋跋黄机词，《恨草堂诗馀》不载机及孝友一篇。跋孝友词又独称其《茶瓶儿》、《惜奴娇》诸篇为轻倩纤艳。今考《茶瓶儿》结句云：“而今若没些儿事，却枉了做人一世。”《惜奴娇》前一阕云：“我已多情，更撞著多情底你。”后一阕云：“冤家你教我如何割捨，冠家休直待教人咒骂。”直是市井俚谈。而晋乃特激赏之。反置其佳者於不论。其为颠倒，更在《草堂诗馀》下矣。又杨慎《词品》极称孝友多丽一阕，此集不载。详考其词，乃张翥所作。慎偶误记，今附辨於此，不复据以补入焉。

##### 《白石词集》一卷（安徽巡抚采进本）

> 	宋姜夔撰。夔有《绛帖平》，已著录。是集为康熙甲午陈撰所刻，附於诗集之后。凡五十八阕，较毛晋《汲古阁》本多二十四阕。然其中多意为删窜，非其旧文。如毛本《暗香》、《疏影》二调，并注《仙吕》宫字。且《暗香》题下有小序四十九字，述制调之由。此本佚去，仅《疏影》题下注《仙吕宫》三字。又《鹧鸪天》第三阕题下毛本有“十六夜出”四字，《忆王孙》题下毛本有“鄱阳彭氏小楼”六字，《齐天乐》结句有原注十一字。此本并佚，殊为疏漏。又《齐天乐》题下毛本注“蟋蟀中都呼为促织”八字。此本则注俗名“正宫黄锺宫”五字，又注“促织”二字。《鬲溪梅令》毛本注曰《仙吕调》。此本乃讹作《高溪梅》，又讹注为《仙宫调》。《湘月》一阕毛本题下注即《念奴娇》之鬲指声也。

> 	文义甚明。此本乃以《鬲指》二字为调名，注曰“一名《湘月》”。皆谬戾无理。

> 	其中咏草《点绛唇》一阕，撰跋称复见於逋翁集中，援据无徵，难以臆定。不知《草堂诗馀》载此词，实作林逋。宋人所题，必非无据。且《草堂诗馀》不及夔词，尤足徵不出於夔。撰亦考之未审。至於《长亭怨慢》题下自注桓大司马云云，乃误以庾信《枯树赋》末六句为桓温本语。则夔之记忆偶讹，又非校刊者之过矣。

##### 《别本白石词》一卷（江苏巡抚采进本）

> 	宋姜夔撰。此本为毛晋六十名家词中所刻。凡三十四阕，较康熙甲午陈撰刊本少二十四阕。盖第据《花庵词选》所录，仅增《湘月》一阕，《点绛唇》一阕而已。

##### 《文溪词》一卷（安徽巡抚采进本）

> 	宋李昴英撰。昴英有《文溪集》，已著录。此本为毛晋所刊，卷首题宋李公昴撰。卷后跋语称《花庵词选》作名昴英，字俊明。杨慎《词品》作名公昴，字昴英。资州盘石人。晋有家藏本作名公昴，字俊明云云。考昴英附见《宋史黄雍传》，其《文溪集》载始末甚详，不云别名公昴。且今本《黄昇词选》亦实作昴英。不知晋所据词选当属何本。至杨慎资州盘石人之说，观词内所述，惟有岭南，无一字及於巴蜀。慎引为乡人，尤为杜撰。原集具在，何可强诬，其词集本分为二卷。此本合为一卷。字句舛谬非一，亦不及集本之完善。盖慎与晋均未见《文溪全集》，故有此辗转讹异也。

##### 《空同词》一卷（安徽巡抚采进本）

> 	宋洪瑹撰。瑹字叔玙，自号空同词客。此集仅词十六首。据毛晋跋语，乃全自黄昇《绝妙词选》中摘出别行，非完帙也。卷末咏渔父《清平乐》一阕，据《花菴词选》本连久道词，且载其本事甚明。因二人之词相连，遂误入之瑹词中，实止十五首耳。

##### 《洺水词》一卷（安徽巡抚采进本）

> 	宋程珌撰。珌有《洺水集》，已著录。诗馀二十一阕，已载集中。此毛晋摘出别行之本也。珌文宗欧、苏，其所作词，亦出入於苏、辛二家之间。中多寿人及自寿之作，颇嫌寡味。至《满庭芳》第二阕之萧、歌通叶，《减字木兰花》后阕之好、坐同韵，皆系乡音，尤不可为训也。

##### 《风雅遗音》二卷（编修汪如藻家藏本）

> 	宋林正大撰。正大字敬之，号随菴。据卷首易嘉猷序，盖开禧中为严州学官，其里籍则不可考。是编皆取前人诗文，隐括其意，制为杂曲。每首之前，仍全载本文，盖仿苏轼《隐括归去来词》之例。然语意蹇拙，殊无可采。卷末有徐釚跋云：《风雅遗音》上下卷，南宋刊本，泰兴季沧苇家藏书。灵寿傅使君於都门珠市口购得，遂付小史钞录。林序阙前七行，卷末清平调逸其半。皆旧时脱落，今亦仍之。此本字画讹阙，盖又从釚本传写云。

##### 《后村别调》一卷（安徽巡抚采进本）

> 	宋刘克庄撰。克庄有《后村集》，已著录。其诗馀已附载集中。毛晋复摘出别刻。克庄在宋末，以诗名。其所作词，张炎《乐府指迷》讥其直致近俗，效稼轩而不及。今观是集，虽纵横排宕，亦颇自豪。然於此事究非当家。如赠陈参议家舞姬《清平乐》词：“贪与萧郎眉语，不知舞错伊州”者，集中不数见也。

##### 《芸窗词》一卷（江苏巡抚采进本）

> 	宋张榘撰。榘字方叔，南徐人。其始末不可考。观集中被檄出郊《青玉案》词，有“六朝旧事，一江流水”句。又和上元王仇香猷、含山邵梅仙有涣叙别《浪淘沙》词，有“锺阜石城何处是”句。知尝官於建康。又次虚斋先生雨花宴《水龙吟词》，有“何时脱了尘埃墨绶”句。则官乃县令也。其词诸家选本罕见采录。此本为毛晋所刻，亦不详其所自。词仅五十首，而应酬之作凡四十三首。

> 	四十三首之中，寿贾似道者五，寿似道之母者二。其馀亦大抵谀颂上官之作。尘容俗状，开卷可憎。惟小令时有佳语。毛晋跋称其《摸鱼儿》之“正挑灯共听檐雨”，《浪淘沙》之“小楼燕子话春寒”，《青玉案》之“秋在黄花羞涩处”，《水龙吟》之“苦被流莺，蹴翻花影，一栏红露”诸句，固自稍稍可观。然不能掩其全集之陋也。

##### 《蕉窗蒠隐词》一卷（编修汪如藻家藏本）

> 	旧本题元吴琯撰。前后无序跋，不知琯为何许人。诸家书目皆不著录，诸选本亦绝不及之。详考其词，皆明刘基之作。盖奸巧书贾抄基词以售伪，嫁名於明代编辑《古今逸史》之吴琯。既而觉集中舒穆尔元帅之类，不似明人，又增题一元字，并其人而伪之耳。

##### 《烟波渔隐词》二卷（永乐大典本）

> 	宋宋伯仁撰。伯仁有《西塍集》，已著录。其书盖作於淳祐元年。取太公、范蠡、陶潜诸人，各系以词一首。又有潇湘八景，春夏四时景，亦系以词。谓皆《水调歌头》也。后附《烟波渔具图》，凡舟、笛、蓑、笠之属，各系以七绝一首。绝句小有意致，词殊浅俗。

##### 《乐府遗音》五卷（浙江汪启淑家藏本）

> 	明瞿佑撰。佑有《四时宜忌》，已著录。是集自卷一至卷二皆古乐府，自卷三至卷五皆词曲。其古乐府绮靡软熟，近於温、李，不出元末习气。词欲兼学南、北宋，反致夹杂不纯，殊不称其名也。

##### 《玉霄仙明珠集》二卷（浙江郑大节家藏本）

> 	明吴子孝撰。子孝字纯叔，长洲人。吏部尚书一鹏子。嘉靖己丑进士，官至湖广布政司参议。《江南通志》称其议论英发，为文章宏肆浩博。此乃所作词集凡一百八十馀阕。颇具凄惋之致，而造诣未深，不能入宋人阃奥也。

##### 《花影集》五卷（内府藏本）

> 	明施绍莘撰。绍莘字子野，华亭人，自号峰泖浪仙。是集前三卷为乐府，后二卷为诗馀，多作於崇祯中。大抵皆红愁绿惨之词，所谓亡国之音哀以思也。

##### 《蓼花词》一卷（江西巡抚采进本）

> 	国朝余光耿撰。光耿有《一溉堂诗集》，已著录。其父懋衡，於明末遭党祸。

> 	光耿少而孤苦，中多感慨，往往托填词以自遣。《满江红》诸作，思亲忆弟，寄兴颇深。其以蓼花名者，殆亦取多难集蓼之意欤？

##### 《玉山词》（无卷数，浙江巡抚采进本）

> 	国朝陆次云撰。次云有《八纮绎史》，已著录。是集凡小令五十九，长调十八，中调九。尤侗、秦松龄为之选评。次《云北墅绪言》有《属友人改正诗馀姓氏书》，盖因《西泠词选》借名刻其词三首，故力辨之。高士奇称其自处甚高。

> 	今观所作，乃往往多似元曲，不能如书中所称周、秦、苏、辛体也。

##### 《炊闻词》二卷（副都御史黄登贤家藏本）

> 	国朝王士禄撰。士禄有《读史蒙拾》，已著录。是集本名《炊闻卮语》。前有士禄自序，称兀兀南冠，不殊邯郸一枕，故取《杜陵诗语》断章而命之。其文无谓，其绪无端，故系之以卮。此本改题《炊闻词》，而目录末有附记，称初名《炊闻卮语》。殆士禄晚所自改，而序则未改耶？是集皆其以科场磨勘事系狱时作。初本一百二十首，后删二首，增五十五首，为一百七十三首。其中如《渔歌子》之“逐鹭徵凫下远洲”，《生查子》之“堦怜好月痴”，《点绛唇》之“雨嬲空庭”，《卜算子》之“暗烛影疑冰”，皆未免失之琱琢，为过於求奇之病，非词家本色也。然大抵才思新颖，不肯蹈袭故常。如《南柯子》之《窗午》一阕，《昭君怨》之《楼外》一阕，《两同心》之《咏鸳鸯》后半阕，皆足与作者颉颃。

> 	其《满江红》叠韵九阕，亦见才思之富。已载入孙默《十五家词》中，故仅附存其目焉。

##### 《南耕词》六卷、《岁寒词》一卷（浙江巡抚采进本）

> 	国朝曹亮武撰。亮武有《南耕草堂》，诗已著录。《南耕词》先刻五卷。其第六卷乃丧偶后所作，续刻於后，而以《悼亡词》十阕附之。《岁寒词》则康熙癸亥、甲子两年所作。其同里陈枋遍和之，名《荆溪岁寒词》，亦附刻集内。亮武以倚声擅名，与陈维崧为中表兄弟，当时名几相埒。其缠绵婉约之处，亦不减於维崧。而才气稍逊，故纵横跌宕，究不能与之匹敌也。

##### 《情田词》三卷（给事中邵庾曾家藏本）

> 	国朝邵瑸撰。瑸初名宏魁，字柯亭，大兴人。康熙己卯举人。官新河县教谕，迁昌邑知县。其填词之学出於朱彝尊。此集乃乾隆癸酉其子履嘉所刊也。

##### 《澹秋容轩词》一卷（江苏巡抚采进本）

> 	国朝范青撰。青有《筠轩诗集》，已著录。是集为青所自编。凡小令十一阕，中调二十七阕，长调十七阕。又附入太仓许旭和词一首。

##### 《四香楼词钞》（无卷数，江苏巡抚采进本）

> 	国朝范缵撰。缵有《四香楼诗钞》，已著录。是集小令、中调、长调各自为编，而不分卷数。大抵宗法周、柳，犹得词家正声。而天然超妙不及前人，未免有雕镌之迹。至如《南歌子》第二首之类，虽脂粉绮罗，诗馀本色，要亦稍近於亵也。

> 	──右“词曲类”词集之属，二十五部，四十三卷，内二部无卷数，皆附《存目》。

##### 《方壶词》三卷、《水云词》一卷（编修汪如藻家藏本）

> 	《方壶词》，宋汪莘撰。《水云词》，宋汪元量撰。莘词本载所著《方壶存稿》中，元量词亦载所著《湖山类稿》中。此本乃休宁汪森从二集摘出合刊者。

> 	《方壶词》前有自序，则宋嘉定元年尝刊版别行故也。

##### 《鸣鹤馀音》八卷（内府藏本）

> 	旧本题仙游山道士彭致中编。不详时代。采辑唐以来羽流所著诗馀，至元而止。朱存理《野航存稿》有此书跋，疑为明初人也。所录多方外之言，不以文字工拙论。而寄托幽旷，亦时有可观。

##### 《词林万选》四卷（内府藏本）

> 	旧本题明杨慎编。慎有《檀弓丛训》，已著录。此本为嘉靖癸卯楚雄府知府任良榦所刊。盖慎戍云南时，良榦得其本也。前有良榦序，称“慎藏有唐、宋五百家词，暇日取其尤绮练者四卷，皆《草堂诗馀》之所未收”云云。考《书录解题》所载唐至五代自赵崇祚“花间集”外。惟南唐二主词一卷，冯延巳《阳春录》一卷。此外别无词集。南北宋则自家宴集以下，总集、别集不过一百七家。明末毛晋穷蒐宋本，只得六十家耳。慎所藏者何至有五百馀家，此已先不可信。且所录金、元、明人皆在其中，何以止云唐、宋。序与书亦不相符。又其中时有评注，俱极疏陋。如晏几道《生查子》云：“看遍颍州花，不似师师好。”注曰：“此李师师也。”虽与颍州不合，然几道死靖康之难，得见李师师，犹可言也。又秦观《一丛花》题下注曰：“师师，子野、小山、淮海词中皆见，岂即李师师乎？”考师师得幸徽宗，虽不能确详其年月，然刘翚《汴京书事》诗曰：“辇毂繁华事可伤，师师垂老过湖湘。缕衣擅板无颜色，一曲当年动帝王。”则南渡以后师师流落楚南，尚追随歌席。计其盛时，必在宣、政之间。张先登天圣八年进士，为仁宗时人。苏轼为作“莺莺燕燕”之句，时已八十馀矣。秦观则於哲宗绍圣初业已南窜，后即卒於藤州，未尝北返。何由得见师师？慎之博洽，岂并此不知耶？

> 	其所选录，欲搜求隐僻，亦不免雅俗兼陈。毛晋跋称尝慕此集，不得一见，后乃得於金沙于季鸾。疑慎原本已佚？此特后来所依托耳。

##### 《唐词纪》十六卷（通行本）

> 	明董逢元撰。逢元字善长，常州人。是编成於万历甲午。虽以唐词为名，而五季十国之作居十之七。盖时代既近，末派相沿，往往皆唐之旧人，不能截分畛域。犹之录唐诗者载及王周、徐铉，犹有说可通。至於隋炀帝《望江南》词，无论证以段安节《乐府杂录》，知海山记确为依托。即绳以断限之义，亦名实相乖，漫无体例矣。且不以人序，不以调分，而区为景色、吊古、感慨、宫掖、行乐、别离、征旅、边戍、佳丽、悲愁、忆念、怨思、女冠、渔父、仙逸、登第十六门，已为割裂无绪。又或以词语而分？或以词名而分，忽此忽彼，茫无定律，尤为治丝而棼。卷首列词名徵一卷，略作解题，罕所考证。至以郭茂倩为元人，则他可概见矣。

##### 《宋名家词》（无卷数，江苏巡抚采进本）

> 	明毛晋编。晋有《毛诗陆疏广要》，已著录。词萌於唐，而盛於宋。当时伎乐，惟以是为歌曲。而士大夫亦多知音律，如今日之用南北曲也。金、元以后，院本杂剧盛，而歌词之法失传。然音节婉转，较诗易於言情，故好之者终不绝也。

> 	於是音律之事变为吟咏之事，词遂为文章之一种。其宗宋也，亦犹诗之宗唐。明常熟吴讷，曾汇宋、元百家词，而卷帙颇重，抄传绝少。惟晋此刻，蒐罗颇广，倚声家咸资采掇。其所录分为六集。自晏殊《珠玉词》至卢炳《哄堂词》，共六十一家。每家之后各附以跋语。其次序先后，以得词付雕为准，未尝差以时代。

> 	且随得随雕，亦未尝有所去取。故此外如王安石《半山老人》词。张先《子野词》，贺铸《东山寓声》。以暨范成大《石湖词》，杨万里《诚斋乐府》，王沂孙《碧山乐府》，张炎《玉田词》之类，虽尚有传本，而均未载入。盖以次开雕，適先成此六集，遂以六十家词传，非谓宋词止於此也。其中名姓之错互，篇章字句之讹异，虽不能免，而於诸本之误甲为乙，考证釐订者亦复不少。故诸家词集虽各分著於录，仍附存其目，以不没晋蒐辑校刊之功焉。

##### 《秦张诗馀合璧》二卷（内府藏本）

> 	明王象晋编。象晋有《群芳谱》，已著录。是书乃以宋秦观《淮海词》、明张綖《南湖词》合为一编，以二人皆产於高邮也。然一古人，一时人，越三四百年而称为合璧，已自不伦。况綖词何足以匹观，是不亦老子、韩非同传乎？

##### 《群贤梅苑》十卷（大理寺卿陆锡熊家藏本）

> 	旧本题松陵朱鹤龄编。鹤龄有《尚书埤传》，已著录。此乃所辑宋人咏梅之词。然详勘其书，乃取宋黄大舆《梅苑》而颠倒割裂之。一卷、二卷即黄书之六卷、七卷，而三卷则如其旧。四卷后八调移为第五卷之首，而五卷中删除九调。

> 	六卷、七卷即黄书之一卷、二卷，至八卷则又如其旧。九卷后五调移冠十卷之首，而十卷删去十调。颠倒错乱，殆书贾售伪者为之。鹤龄不至於斯也。

##### 《选声集》三卷、附《词韵简》一卷（内府藏本）

> 	国朝吴绮撰。绮有《岭南风物记》，已著录。是编小令、中调、长调各一卷，皆五代、宋人之词。标举平仄以为式。其字旁加方匡者皆可平可仄之字，馀则平仄不可易者也。其法仍自填词图谱而来。其第一体、第二体之类，亦从其旧。后附《词韵简》一卷，皆祖沈谦、毛先舒之说。盖取便携阅而已，无大创作也。

##### 《蕉雨轩诗馀汇选》八卷（两淮盐政采进本）

> 	国朝陈澍编。澍字雨夏，嘉兴人，岁贡生。是集汇选唐、宋、元人之词，凡二千六百首有奇。其书犹澍所手抄，盖旧未刊印之本也。

##### 《粤风续九》四卷（两淮盐政采进本）

> 	国朝吴淇编。淇为浔州推官时，杂采其土人歌谣，又附猺、狼、獞歌数种，汇为一编。其云续九者，屈原有《九章》、《九歌》，拟以此续之也。前有淇自序。卷首有孙芳桂撰《刘三妹传》，云是始造歌者。其说荒怪，不足信也。

##### 《东白堂词选初集》十五卷（内府藏本）

> 	国朝佟世南编。世南字梅岑，辽阳人。以唐、宋诗馀有《花间》、《草堂》诸集，而明词选本向无善者。本朝词家虽有《倚声》、《今词》二选，而蒐罗未富。因与陆进、张星耀商榷去取，合前明、昭代词人所著，汇为一编。其曰初集者，以所见未广，尚当续成二集也。卷首冠以张星耀词论十三则。又总列作者爵里凡三百七十一人，采摭颇为繁富。而甄录未精，不免良楛杂陈之病。

##### 《名家词抄》（无卷数，浙江范懋柱家天一阁藏本）

> 	国朝聂先编。先字晋人，庐陵人。所选自吴伟业、龚鼎孳以下凡三十家。考卷首曾王孙序，称百家名词。与集中所载之数不符。又云：“词体之变迁，选者之诠次，例言自能详之。”而卷端亦无例言，似乎未完之本矣。

##### 《林下词选》十四卷（两淮马裕家藏本）

> 	国朝周铭撰。铭字勒山，松江人。是集题曰《林下》，盖取世说所载谢道韫事也。其书采取女子之作，自宋、元、明以及国朝，编次颇为无绪。末卷以《减字木兰花词》，题为南齐苏小小。亦沿田艺蘅之误，而不能正也。

##### 《浙西六家词》十卷（浙江汪启淑家藏本）

> 	不著编辑者名氏。所选为国朝朱彝尊、李良年、沈皞日、李符、沈岸登、龚翔麟之词。翔麟，仁和人。其五人皆嘉兴人。故称浙西六家。凡彝尊《江湖载酒集》三卷，良年《秋锦山房词》一卷，皞日《柘西精舍词》一卷，符耒《边词》二卷，岸登《黑蝶斋词》一卷，翔麟《红藕庄词》三卷。前有宜兴陈维崧序。

> 	──右“词曲类”词选之属，一十四部，九十九卷，内二部无卷数，皆附《存目》。

##### 《乐府指迷》一卷（编修程晋芳家藏本）

> 	旧本题宋张炎撰。炎有《山中白云词》，已著录。陈继儒《续秘笈》载此书，题曰西秦张玉田。玉田者，炎之别号。西秦者，炎祖张俊之祖贯。实一人也。其书分词源制曲、句法、字面、虚字、清空、意趣、用事、咏物、节序、赋情、离情、令曲、杂论十四篇。而附以杨万里《作词五要》五则。杂论中称周草窗所选《绝妙好词》。惜版不存，墨本亦有好事者藏之。又称元遗山极称辛稼轩词。殆成於北游大都之后欤？《续秘笈》所刻以此书为上卷，而以陆辅之所续为下卷。

> 	陆书末有原跋曰：“此本还在沈伯时《乐府指迷》之后。古雅精妙，较是输他一著”云云。考宋沈义父字伯时。有《乐府指迷》一卷，今载陈耀文《花草稡编》中。跋但称沈书，而无一字及此书。则此书晚出，跋者未见龚翔麟刻《山中白云词》附载此书。殆后人所增入，非其旧也。曹溶《学海类编》收此书，较此本多一北轩居士跋。其跋误以胡震亨《唐音癸签》与胡应麟《诗薮》合为一书，已极疏舛。又收金粟头陀《制曲十六观》一卷，后有睡庵居士跋。金粟头陀，元顾何瑛。睡庵居士，明汤宾尹也。而其文全抄此书，惟每条之末增“制曲者当作此观”一句。语语雷同，竟不一检，尤可怪矣。

##### 《词旨》一卷（编修程晋芳家藏本）

> 	元陆辅之撰。辅之有《吴中旧事》，已著录。是编陈继儒《续秘笈》中，以为《乐府指迷》之下卷。此本载曹溶《学海类编》中，则题曰词旨。莫详孰为本名，孰为改名。明自万历以后，诈伪繁兴。所纂丛书，往往改头换面，不可究诘。

> 	曹溶生於明末，故尚沿积习，以侈储藏之富也。其目一曰词说；二曰属对；三曰乐笑翁奇对；四曰警句；五曰乐笑翁警句；六曰词眼；七曰单字集虚；词不可解，似有残阙；八曰两字；则有录无书矣。其言皆无甚高论，佚不足惜。

##### 《古今词话》六卷（浙江巡抚采进本）

> 	国朝沈雄纂。雄字偶僧，吴江人。是编所述，上起於唐，下迄康熙中年。杂引旧文，参以近人之论，亦间附己说。分词评、词辨、词品三门，徵引颇为寒俭。

> 	又多不著出典。所引近人之说，尤多标榜，不为定论。

##### 《古今词论》一卷（浙江汪启淑家藏本）

> 	国朝王又华撰。又华字静斋，钱塘人。是编杂录论词之语。虽以古今词论为名，而古人仅十之一。近人乃十之九。

##### 《填词名解》四卷（浙江汪启淑家藏本）

> 	国朝毛先舒撰。先舒有《声韵丛说》，已著录。掇拾古语，以牵合词调名义，始於杨慎《丹铅录》。先舒又从而衍之，附会支离，多不足据。末附先舒自度十五曲，尤为杜撰。古乐府在声不在词。唐人不得其声，故所拟古乐府，且借题抒意，不能自制调也。所作新乐府，但为五七言古诗，亦不能自制调也。其时采诗入乐者，仅五七言绝句，或律诗割取其四句，倚声制词者，初体如竹枝、柳枝之类，犹为绝句。继而《望江南》、《菩萨蛮》等曲作焉。解其声，故能制其调也。

> 	至宋而传其歌词之法，不传其歌诗之法，故《阳关曲》借《小秦王》之声歌之，《渔父词》借《鹧鸪天》之声歌之。苏轼、黄庭坚二集可覆案也。惟词为当时所盛行，故作者每自度曲。亦解其声，故能制其调耳。金元以来，南北曲行，而词律亡。作是体者，不过考证旧词，知其句法平仄。参证同调之词，知某句可长可短，某字可平可仄而已。当时宫调，已茫然不省。而乃虚凭臆见，自制新腔。无论其分析精微，断不能识。即人人习见之《白石词》，其所云《念奴娇》鬲指声者，今能解为何语乎？英雄欺人，此之谓也。

> 	──右“词曲类”词话之属，五部，十三卷，皆附《存目》。

##### 《诗馀图谱》三卷、《附录》二卷（副都御史黄登贤家藏本）

> 	明张綖撰。綖有《杜诗通》，已著录。是编取宋人歌词，择声调合节者一百十首，汇而谱之。各图其平仄於前，而缀词於后。有当平当仄，可平可仄二例。而往往不据古词，意为填注。於古人故为拗句，以取抗坠之节者，多改谐诗句之律。又校雠不精。所谓黑圈为仄，白圈为平，半黑半白为平仄通者，亦多混淆。殊非善本。宜为《万树词律》所讥，末附秦观词及綖所作词各一卷，尤为不伦。

##### 《啸馀谱》十卷（副都御史黄登贤家藏本）

> 	明程明善撰。明善字若水，歙县人，天启中监生。其书总载词曲之式。以歌之源出於啸，故名曰《啸馀》。首列啸旨、声音度数、律吕、乐府原题一卷。次《诗馀谱》三卷，致语附焉。次《北曲谱》一卷，《中原音韵》及务头一卷。次《南曲谱》三卷。《中州音韵》及切韵一卷。考古诗皆可以入乐。唐代教坊伶人所歌，即当时文士之词。五代以后，诗流为词。金、元以后，词又流为曲。故曲者词之变，词者诗之馀。源流虽远，本末相生。诗不本於啸，词曲安得本於啸。

> 	命名已为不确。首列啸旨，殊为附会。其皇极经世、律吕、乐府原题之类，与词曲亦复阔绝。所列词谱第一体、第二体之类，以及平仄字数，皆出臆定，久为词家所驳。曲谱所载，亦不及南北《九宫谱》之详备。徒以通俗便用，至今传之，其实非善本也。

##### 《填词图谱》六卷、《续集》二卷（浙江汪启淑家藏本）

> 	国朝赖以邠撰。以邠字损庵，仁和人。是编踵张綖之书而作，亦取古词为谱。而以黑白圈记其平仄为图。颠倒错乱，罅漏百出。为《万树词律》所驳者，不能缕数。

##### 《词韵》二卷（浙江汪启淑家藏本）

> 	国朝仲恒撰。恒字道久，号雪亭，钱塘人。词韵旧无成书，明沈谦始创其轮廓。恒作是书，又因谦书，而订之。考填词莫盛於宋，而二百馀载作者云兴，但有制调之文，绝无撰韵之事。核其所作，或竟用诗韵，或各杂方言，亦绝无一定之律。不应一代名流，都忘此事，留待数百年后，始补阙拾遗。盖当日所讲在於声律，抑扬抗坠，剖析微芒。至其词则雅俗通歌，惟求谐耳。所谓“有井水吃处都唱柳词”是也。又安能以礼部韵略颁行诸酒垆、茶肆哉？作者不拘，盖由於此，非其智有所遗也。自是以还，周德清作《中原音韵》，摊派入声，立为定法。而《词韵》则终无续定者。良以北曲必用北韵，犹之梵呗必用梵音。既已自为一家，遂可自成一格。至於词体，在诗与曲之间，韵不限於方隅，词亦不分今古。

> 	将全用俗音，则去诗未远。将全从诗韵，则与俗多乖。既虞针真、因阴之无分，又虞元魂、灰咍之不叶，所以虽有沈约陆词，终不能勒为一书也。沈谦既不明此理，强作解事。恒又沿讹踵谬，轇轕弥增。即以所分者言之，平、上、去分十四韵，割魂入真、轸，割咍入佳、蟹，此谐俗矣。而麻、遮仍为一部，则又从古。三声既真、轸一部，侵、寝一部，庚、梗一部，元、阮一部，覃、咸一部矣。

> 	入声则质、陌、锡、职、缉为一部，是真、庚、青、蒸、侵又合为一也。物、月、曷、默、屑、叶合一部，是文、元、寒、删、先、覃、盐又合为一也。不俗不雅，不古不今，欲以范围天下之作者，不亦难耶？大抵作词之韵，愈考愈岐。万不得已，则於古韵相通之中，择其读之顺吻者用之。如东冬、江阳之类。（江阳古亦不通，此据六朝以下言之。）其割属也亦择古韵相通者割之。如割魂入文，魂本通文。割咍入佳，咍本通佳之类。即入声亦以此为消息。庶斟酌於今古之间，或不大谬。必欲强立章程，不至於非马非驴不止。故今於诸韵书外，惟录曲韵。而词韵则概存目焉。

##### 《词学全书》十四卷（内府藏本）

> 	国朝查继超编。继超字随庵，海宁人。是编辑於康熙己未，以毛先舒《填词名解》四卷，王又华《古今词论》一卷，赖以邠《填词图谱》六卷，《续集》一卷，《仲恒词韵》二卷，汇为一编。无所发明考正。

> 	──右“词曲类”词谱词韵之属，五部，三十九卷，皆附《存目》。

##### 《张小山小令》二卷（江苏巡抚采进本）

> 	元张可久撰。可久字仲远，号小山，庆元人。尝仕为路吏，转首领。李开先谓如今税课局大使之职。盖终於下僚者也，当时以词曲擅场，其集久而失传。明初宋濂得其词半册於礼贤馆，后方孝孺又购得抄本一帙以示濂。乃参互校正，分为上下卷，镂版行世。盖仅就二人所见，编次成书。其实可久所作不止於是也。

> 	自五代至宋，诗降而为词。自宋至元，词降而为曲。文人学士，往往以是擅长。

> 	如关汉卿、马致远、郑德辉、宫大用之类，皆藉以知名於世。可谓敝精神於无用。

> 	然其抒情写景，亦时能得乐府之遗。小道可观，遂亦不能尽废。可久之词。太和正音称其如瑶天笙鹤，既清且新，华而不艳，有不食烟火气。又谓其如披太华之天风，招蓬莱之海月。今观所作，遣词命意，实能脱其尘蹊。故虽非文章之正轨，附存其目，以见一代风尚之所在焉。

##### 《碧山乐府》五卷（陕西巡抚采进本）

> 	明王九思撰。九思有《渼陂集》，已著录。此其所作杂曲小令也。自宋赵彦肃以句字配协律吕，遂有曲谱。至元代如骤雨打新荷之类，则愈出愈新。不拘字数，填以工尺。俗传仅知有正宫、越调为南北曲之分，而相带、相犯之妙，填词家又不知度曲四声别有去作平，上作平之例。故论其体格，於文章为最下，而入格乃复至难。九思酷好音律，尝倾赀购乐工，学琵琶，得其神解。是编所录，大半依弦索越调而带犯之，合拍颇善。又明人小令多以艳丽擅长，九思独叙事抒情。

> 	宛转妥协，不失元人遗意。其於填曲之四声，杂以带字，不失尺寸。有谓声音文字兼擅其胜。然以士大夫而殚力於此，与伶官歌妓较短长，虽穷极窈眇，是亦不可以已乎。

##### 《朝野新声太平乐府》八卷（两淮马裕家藏本）

> 	元杨朝英撰。朝英自称青城人。始末未详。是集前五卷为小令，后三卷为套数。凡当时士大夫所撰及院本之佳者皆选录之，亦技艺之一种。中多残阙，盖传写所脱也。

##### 《词品》一卷（编修程晋芳家藏本）

> 	旧本题元涵虚子撰，不详名氏。评论有元一代北曲，人各拟以品目，略如敖陶孙之《诗评》。臧懋循《元人百种曲》尝列之卷首。此本载曹溶《学海类编》中。殆即从《百种曲》中钞出，借其名以备数者也。

##### 《雍熙乐府》十三卷（编修励守谦家藏本）

> 	旧本题海西广氏编。不著姓名。其凡例谓声音各应宫律，原分一十七调。今所传者一十有二，盖阙其五。今考十二调，一曰黄钟，二曰正宫，三曰大石，四曰小石，五曰仙吕，六曰中吕，七曰南宫，八曰双调，九曰越调，十曰商调，十一曰商角，十二曰般涉。其商角及般涉二调，则有其目而无其词，盖阙佚也。明李元玉《北调广正谱》，订正诸调，颇为综核。虽所摭较此书多道宫、高平、揭指、宫调、角调五类。而揭指及宫、角二调，则亦有其目而无其词。其全具者，才十四调。核其体例，实皆原本是书。其间每调词曲，有名同而实异者，有句字不拘可以增损者，亦皆因是书而推广之耳。

##### 《度曲须知》二卷、《弦索辨讹》三卷（内府藏本）

> 	明沈宠绥撰。宠绥字君徵，吴江人。以度曲家沿流忘初，往往声乖於字，调乖於义。因作此书以釐正音调。凡分二十六目，剖晰颇详。其《弦索辨讹》，则载《西厢》二卷，《杂曲》一卷。各加标记，以明北曲字音之殊。盖亦《九宫谱》之流亚也。

##### 《琼林雅韵》（无卷数，编修励守谦家藏本）

> 	明宁王权编。权有《汉唐秘史》，已著录。是书凡分十九韵，大抵袭周德清《中原音韵》体例。一穹、窿，二邦、昌，三诗、词，四丕、基，五车、书，六泰、阶，七仁、恩，八安、闲，九<角耑>、鸾，十乾、元，十一萧、韶，十二珂、和，十三嘉、华，十四砗、<石邪>，十五清、宁，十六周、流，十七金、琛，十八潭、严，十九慊、谦。与《中原音韵》十九韵大略相似，特异其名耳。惟《中原音韵》第十韵标曰先、天，而此书第十韵则标曰乾、元，遂取元韵之半入於一先。

> 	又是书每韵皆取平声二字以括三声，而第六韵泰阶泰字则兼用去声。是自乱其例。

> 	至云北方无入声，以入声附平、上、去三声之后，与《中原音韵》体例全合，而亦微有不同。如第四韵曰丕、基，其后附“悔”字，谓去声作上声，而《中原音韵》第四韵后不载此条。考“悔”字作上声，其在纸韵，则有“诗不我以，其后也悔”可证。其在庆韵，则有陆机《凌霄赋》“悔”与“旅”为韵可证。周德清於此条似乎失收。然曲韵自用方音，不能据古韵为增减。权之所补，亦知其一而不知其二也。

##### 《南曲入声客问》一卷（江苏巡抚采进本）

> 	国朝毛先舒撰。先舒有《声韵丛说》，已著录。初，先舒撰《南曲正韵》一书，凡入声俱单押，不杂平、上、去三声。复著此卷，谓南曲入声俱可作平、上、去押。设为客问，以达其说。

> 	──右“词曲类”南北曲之属八部，三十五卷，内一部无卷数，皆附《存目》。
