---
layout: post
title: 中华简史-宋辽金卷
date: 2022-12-26 09:52:00
description: 少数民族入侵中原，民族大融和的重要时期。
---

## 中华简史-宋辽金卷

### 概述
```
北宋（960年—1127年），是中国历史上继五代十国之后的朝代，传九位皇帝，享国167年。显德七年（960年），后周诸将发动陈桥兵变，拥立赵匡胤为帝，建立宋朝，定都东京开封府靖康元年（1126年）发生靖康之难，次年被金国灭亡。
因宋代较辽金存在周期长，以宋年号纪事
```
### 早期
#### 公元948年
> 赵匡胤投身后汉枢密使郭威帐下，随郭威征讨河中节度使李守贞叛乱，屡立战功
#### 公元951年
> 郭威称帝，建立后周，赵匡胤补任东西班行首，拜滑州副指挥使
#### 公元953年
> 郭威养子柴荣（后周世宗）为开封府尹，赵匡胤转为开封府马直军使。
#### 公元954年
> 柴荣即位，擢升赵匡胤执掌禁军
> 北汉、契丹联军入侵，柴荣御驾亲征，赵匡胤以死拼杀在泽州高平大破北汉军
#### 公元956年
> 赵匡胤跟随柴荣征伐淮南，打败南唐军万余人，斩杀南唐兵马都监何延锡等人。
#### 公元957年
> 赵匡胤随柴荣出征寿春，攻克连珠寨，乘势攻下寿州
> 赵匡胤跟随柴荣征伐濠州、泗州，擒获南唐都应援使陈承昭
#### 公元958年
> 柴荣南下扬州，赵匡胤在迎銮江口、瓜步连破南唐军。南唐被迫求和，割江北与后周
#### 公元959年
> 柴荣北伐，打退几千名契丹骑兵，平定关南
> 柴荣驾崩，年仅七岁的柴宗训（后周恭帝）继位，赵匡胤改任归德军节度使
#### 公元960年
> 后周朝廷风闻契丹和北汉联兵南下，宰相范质等人不辨真假派遣赵匡胤统军北上抵御。

### 北宋（960年—1127年）

### 太祖 启运立极英武睿文神德圣功至明大孝皇帝 赵匡胤 960年—976年
#### 建隆元年 960 
> 陈桥兵变，赵匡胤黄袍加身
> 范质等人宣布柴宗训禅位，赵匡胤在开封崇元殿正式登皇帝位，下诏改封柴宗训为郑王
> 赵匡胤平定了昭义节度使李筠、淮南节度使李重进发动的叛乱，巩固了政权
> 在赵普的帮助谋划下，赵匡胤加强中央集权，改革军制，发展生产，巩固统治
#### 建隆三年
> 赵匡胤部署兵力防止辽（契丹）、北汉南掠；挥师南下，准备开始统一战争。
> 武平军节度使周行逢病死，张文表兵变占领潭州， 周保权为讨张文表，向宋求援。
#### 建隆四年
> 慕容延，李处耘率兵以助湖南讨张文表为名，借道荆南。攻占江陵城，荆南遂亡
> 周保权知宋欲图湖南，命张从富阻截。宋军占领岳州占领朗州，周保权被俘，湖南遂平
#### 乾德元年 963
#### 乾德二年
> 赵匡胤命分兵两路会攻成都。孟昶命王昭远率兵扼守利州、剑门。北路宋军占领利州
#### 乾德三年
> 北路军突破剑门大败蜀军，继占领剑州。两路直逼成都，孟昶举城投降，后蜀灭亡
#### 开宝元年 968
#### 开宝三年
> 赵匡胤命潘美直趋贺州。潘美歼南汉军主力，宋军伏击获胜，杀伍彦柔，占领贺州
> 南汉都统李承渥率兵十万于莲花峰下列象阵迎击，宋军以强弓劲弩破阵，占领韶州
#### 开宝三年
> 宋军攻克英、雄三州。以火攻破南汉招讨使郭崇岳，攻陷兴王府，刘鋹投降，南汉灭亡
#### 开宝七年
> 曹彬偕潘美出荆南，率军顺长江东下，水陆并进，攻破池州，占领采石
#### 开宝八年
> 宋军破溧水，与十万南唐军激战于秦淮河，大败南唐军，攻破江宁，李煜投降南唐灭亡
#### 开宝九年
> 赵匡胤召其弟赵光义饮酒，共宿宫中；隔日赵匡胤被发现在万岁殿逝世

### 太宗 至仁应道神功圣德文武睿烈大明广孝皇帝 赵光义 976年—997年
#### 太平兴国元年 976
> 赵匡胤驾崩。晋王赵光义即位
> 赵光义继位后注重培养和提拔自己的亲信。慢慢替换宋太祖朝的大臣
> 赵光义扩大科举的取士人数
#### 太平兴国三年
> 割据福建漳泉两府的陈洪进，割据两浙的吴越钱氏相继向宋廷纳土归降
#### 太平兴国四年
> 赵光义派潘美等围攻北汉都城太原，击退辽国援兵，灭亡北汉
> 赵光义展开北伐。收复河北易州和涿州。与辽人激战中受伤中箭仓惶撤离，北伐失败
#### 太平兴国六年
> 白藤江之战中先胜后败，交趾（越南）得以保持独立地位
#### 雍熙元年 984
#### 雍熙三年
> 赵光义遣潘美、杨业等五位大将再行北伐。主力东路军屡遭辽军挫败于岐沟关大败而溃
> 杨业被辽军俘虏，在狱中绝食三日而死
#### 端拱元年 988
#### 淳化元年 990 
#### 淳化四年
> 王小波和李顺领导的农民起义在四川爆发，得到蜀地农民呼应。
#### 淳化五年
> 起义军占据成都，建立大蜀政权，赵光义派遣大军讨之
#### 至道元年 995
> 在寇准的支持下，赵光义三子寿王赵元侃被立为皇太子，改名赵恒
#### 至道二年
> 起义军彻底失败
#### 至道三年
> 赵光义驾崩于万岁殿


### 真宗 应符稽古神功让德文明武定章圣元孝皇帝 赵恒 997年—1022年
#### 至道三年
> 太宗驾崩。太监王继恩和李皇后谋划的宫廷政变，宰相吕端挫败政变，扶立赵恒继位
> 即位之初，任用李沆等人为宰相，勤于政事，减免五代十国以来的税赋
> 引入暹罗良种水稻，农作物产量倍增
> 纺织、染色、造纸、制瓷等手工业、商业蓬勃发展，贸易盛况空前
#### 咸平元年 998
#### 咸平二年
> 辽朝在边境挑衅，掠夺财物，屠杀百姓
#### 景德元年 1004
> 辽承天太后萧绰、辽圣宗耶律隆绪率军南下，直逼澶州城，威胁北宋的都城东京
#### 景德二年
> 赵恒入澶州城，在寇准的要求下上城墙鼓舞士气，使得宋军士气大振。
> 萧太后见辽军陷入被动请求议和。赵恒派曹利用出使。签订澶渊之盟..
#### 大中元年祥符1008
> 赵恒伪造梦中天书，东封泰山，祭祀后土地抵。大赦天下，一时轰动
> 热衷“祥瑞”粉饰太平，听任王钦若、丁谓等参与朝政。朝政大事多由皇后刘氏决断
#### 天禧元年 1017 
#### 乾兴元年 1022
> 赵恒于东京延庆殿驾崩

### 仁宗 体天法道极功全德神文圣武睿哲明孝皇帝 赵祯 1022年—1063年
#### 乾兴元年 1022 
> 赵恒逝世。年仅十三岁赵祯即皇帝位，由皇太后刘氏代行处理军国事务
> 越南李朝、受宋册封为南平王的李公蕴向宋朝通好，四次来朝贡
#### 天圣元年 1023 
> 宋廷设益州交子务，正式发行交子（中国最早的纸币）
#### 天圣四年
> 诏令王惟一主持铸造针灸铜人为范。
#### 天圣五年
> 官员燕肃复原了古代指示方向、记录车辆行过距离的装置指南车、记里鼓车
#### 天圣六年
> 室利佛逝遣使进贡
#### 天圣八年
> 占城国遣使进贡
> 高丽国王王询遣使进贡
#### 天圣末年
> 西域的归义军及甘州回鹘、龟兹国、喀喇汗国等政权多次遣使来朝。双方往来频繁
#### 明道元年 1032 
#### 明道二年
> 刘太后去世，才开始亲政
> 赵祯性情宽厚，不事奢华，能够约束自己，对待臣僚、侍从宽厚
#### 景祐元年 1034
#### 景祐五年
> 夏景宗李元昊称帝，国号夏，史称西夏。宋夏间维持三十年的和平政局再次破裂。
#### 宝元元年 1038
#### 宝元三年
> 宋、夏在三川口、好水川及定川寨展开三次大战，宋军皆先胜后败
#### 康定元年 1040
#### 康定二年
> 赵祯命丁度与曾公亮等编纂《武经总要》40卷
#### 庆历元年 1041
#### 庆历三年
> 赵祯授擢拔欧阳修等人提出十项改革主张，并渐次颁布实施，颁发全国。
#### 庆历四年
> 夏在战争中伤亡近半，国力难支，且与辽国关系恶化。订立“庆历和议”
#### 庆历五年
> 新政触犯了贵族官僚的利益，范仲淹、欧阳修等人相继排斥出朝廷，新政彻底失败
#### 皇祐元年 1049
#### 皇祐四年
> 广西僮族首领侬智高举兵反宋。赵祯任用狄青、余靖率兵南征
#### 皇祐五年
> 狄青夜袭昆仑关，于归仁铺之战大败侬智高。侬智高遁走，后不知去向
#### 至和元年1054年—1056年
#### 嘉祐元年1056年—1063年
#### 嘉祐二年
> 设立校正医书局，对历代重要医籍进行搜集整理、考证、校勘、推广
#### 嘉祐七年
> 经宰相韩琦及大臣包拯、范镇、司马光等反复劝谏，立赵宗实为皇子，赐名曙。
#### 嘉祐八年
> 赵祯重病不起，赵祯于东京福宁殿驾崩

### 英宗 体干应历隆功盛德宪文肃武睿圣宣孝皇帝 赵曙 1063年—1067年
#### 嘉祐八年
> 仁宗逝世。曹皇后发布遗诏，让赵曙继承皇帝位
> 赵曙即位因生病，曹太后垂帘听政。一些宦官向曹太后说赵曙的坏话，使两宫嫌隙萌生
> 为了调解两宫矛盾，韩琦和欧阳修在大家的劝解下，两宫之间的矛盾得以逐步缓和
#### 治平元年 1064
> 赵曙病体恢复，曹太后撤帘还政
> 光化军、高邮军发生水灾，赵曙派遣使臣疏治河道，赈济抚恤灾民，免除灾民赋税
> 西蕃瞎毡的儿子瞎欺米征归附宋朝
> 司马光写成了一部《历年图》进呈给赵曙，赵曙对此大加赞赏
#### 治平二年
> 濮议”事件（韩琦提出赵曙生父的名份问题，由此引发了一场持续18个月的论战）
#### 治平三年
> 赵曙再次生病，在宰相韩琦的建议下，立长子赵顼为太子
> 赵曙命司马光设局专修《资治通鉴》
#### 治平四年
> 赵曙因病驾崩于福宁殿

### 神宗 绍天法古运德建功英文烈武钦仁圣孝皇帝 赵顼 1067年—1085年
#### 治平四年
> 宋英宗驾崩，太子赵顼继位
> 赵顼即位时，北宋的统治面临军费开支庞大，官僚机构臃肿而政费繁多等问题
#### 熙宁元年 1068
> 王安石入京受命
#### 熙宁二年
> 赵顼任命王安石为参知政事负责变法事宜
> 新法出台招来朝野间指责， 赵顼对王安石表示支持，罢退对变法持否定意见的官员
#### 熙宁三年
> 擢王安石为同中书门下平章事，青苗法、免役法、方田均税法等新法先后颁行天下
#### 熙宁五年
> 王安石派新法主将章惇开发两江地区。湘西地区逐渐得到开发
> 王韶经略河湟地区，熙河路辖区终于全部占有，对西夏起到了抑制作用
#### 熙宁八年
> 交趾军攻占宋古万寨，廉州、钦州
#### 熙宁九年
> 王安石因身体有病，儿子壮年而逝，王安石悲痛欲绝，王安石辞去相位，出判江宁府
> 宋任命郭逵、燕达统兵攻入交趾境内，击败交趾的象阵，交趾军溃逃
> 宋军攻占门州，设伏诱敌，宋军伏兵齐发，交趾大败，洪真太子战死
#### 熙宁十年
> 赵顼亲自主持变法。基本建立起了更有利于君主专制的中央集权制
> 交趾王李乾德割地求和，宋军统帅郭逵接受降书后班师北返
#### 元丰元年 1078
#### 元丰四年
> 西夏秉常与宋议和被梁太后囚禁。宋五路攻夏。
> 宋刘昌祚攻灵州，主帅高遵裕嫉功制止贻误战机，反被西夏决河水所淹，被迫退回
#### 元丰五年
> 神宗修筑永乐城屯军遭西夏围城，永乐城失陷，神宗失去斗志
#### 元丰八年
> 宋神宗赵顼病情恶化。神宗六子赵佣，改名为“煦”，被立为太子
> 宋神宗驾崩

### 哲宗 宪元继道显德定功钦文睿武齐圣昭孝皇帝 赵煦 1085年—1100年
#### 元丰八年
> 神宗驾崩，年仅十岁的赵煦即位。高太后临朝听政
> 高太后执政后，任命司马光、吕公著参与朝政。废除新法的理论依据，新法遂渐被废除
> 废罢保甲团教，方田均税法、市易法、保马法等相继被废
> 元祐更化（旧党对新党进行斩草除根式的清算。）
#### 元祐元年 1086
#### 元祐二年-三年
> 西南五蕃（龙蕃、张蕃、程蕃、罗蕃、韦蕃）频繁遣使入贡
#### 元祐六年
> 拜占庭帝国（中国史籍称拂箖）遣使到访。
#### 元祐七年
> 西夏梁太后亲征。章楶截断西夏军，使西夏大败，梁太后仅以身免
#### 元祐八年
> 高太后崩逝，赵煦开始亲政。变法时重要人物章惇，大力打击元祐大臣
> 赵煦重用章惇、曾布等革新派，恢复王安石变法中的保甲法、免役法、青苗法等
#### 绍圣元年 1094 
#### 绍圣五年
> 平夏城之役，击败敌军三十万，迫使西夏求和
#### 元符元年 1098
#### 元符二年
> 赵煦派将军王愍、王赡、王厚等攻取邈川，占领青唐，降服唃厮啰政权主瞎征
#### 元符三年
> 赵煦病重，在福宁殿崩逝

### 徽宗 体神合道骏烈逊功圣文仁德宪慈显孝皇帝 赵佶 1100年—1126年
#### 元符三年
> 宋哲宗病死，向太后在曾布、蔡卞、许将等执政的支持下，立赵佶为帝
> 徽宗即位后，向太后当政任命守旧派韩忠彦为执政；恢复被贬逐的守旧派官员的名位
#### 建中靖国元年 1101
> 邓洵武首创徽宗应绍述神宗之说，攻击左相韩忠彦并推荐蔡京为相
#### 崇宁元年 1102
> 左相韩忠彦被贬任知府，右相曾布被贬任知州，蔡京升任右相，不久又升为左相
> 蔡京无恶不作，贿赂公行，卖官鬻爵，增税加赋，搜刮民财
#### 大观元年 1107
#### 政和元年 1111
> 郑允中、童贯使辽，辽人马植献计与女真结盟，共灭辽朝，徽宗赐马植姓名为赵良嗣
#### 重和元年 1118 
> 马政使金口头表达宋金联合攻辽及燕、云地区归来，金遣散覩等人使宋商议结盟事务
#### 宣和元年 1119 
> 宋江起义于河北路，北宋朝廷曾下诏进行招降。但宋江未受招安
#### 宣和二年
> 宋江转战南下京东路，活动于青、济、郓、濮诸州境内
> 两浙方腊起义，建立政权，攻占青溪县城。两浙人民纷纷响应，起义军攻占睦州、歙州
> 徽宗派童贯率军南下，起义军攻占两浙路首府杭州，婺州、衢州、处州
> 宋遣赵良嗣、马政先后使金，双方议定夹攻辽朝，订立“海上之盟”
> 宋军腐败，两次攻打辽南京，均被辽守军打败，南京由金军攻占
#### 宣和三年
> 宋江起义军在海州为知州张叔夜伏兵抓宋江副将副贼，宋江投降
> 方腊于帮源洞在官军的夹击下，激战数日后战败，方腊为韩世忠所俘，起义失败
#### 宣和五年
> 金方将燕京及所属九州中的西部六州归宋。但燕京居民大部已被金俘往东北作奴隶，
#### 宣和七年
> 金国消灭了辽国之后，分兵两路南下进攻宋朝，直逼宋朝国都开封

### 钦宗 恭文顺德仁孝皇帝 赵桓 1126年—1127年
#### 宣和七年
> 赵桓受父宋徽宗赵佶禅让登基
> 贬蔡京、童贯等人，重用李纲抗金。懦弱无能，优柔寡断
#### 靖康元年 1126 
> 东京城破金军提出“和议”向宋王朝勒索。宋钦宗进金营求降
#### 靖康二年
> 金军拘禁徽宗、钦宗，金主废宋徽宗、宋钦宗立原宋朝宰相张邦昌为伪楚皇帝
> 金军俘虏徽、钦二帝和宗室、贵戚北撤。北宋灭亡、
> 徽、钦二帝被掠去后，于1135年和1156年死于金国

### 南宋（1127年—1279年）

```
南宋（1127年-1279年），宋朝第二个时期，以临安为都城，史称南宋，历九帝，享国152年。1127年，宋徽宗之子赵构于应天府建国称帝，是为宋高宗。1276年元军攻入临安，朝廷流亡南方，文天祥等忠臣回天无力。1279年崖山海战宣告灭亡。

```

### 高宗 受命中兴全功至德圣神武文昭仁宪孝皇帝 赵构 1127年—1162年
#### 靖康元年
> 金兵围开封府，宋割三镇投降，金军扣留赵构。后宋廷更换肃王赵枢，赵构得以回朝
> 金兵包围开封时，赵构率河北兵马救援京师，后转移到东平府以避敌锋
#### 靖康二年
> 为了摆脱军费开支巨大造成的财政困境，发展海外贸易以拓展财源
> 南宋出现了地方性的纸币，如东南会子、湖会、淮交等
#### 建炎元年 1127
> 金兵俘徽、钦二宗北去后，赵构在南京应天府即位
> 起用抗战派李纲为宰相，不久赶走李纲，同宠臣汪伯彦、黄潜善等弃中原逃到扬州
#### 建炎二年
> 金军兵临山东，镇守东京开封的将领宗泽病逝，赵构任命杜充接替宗泽镇守汴梁
> 金兵奔袭扬州，他狼狈渡江，迫于舆论罢免汪伯彦、黄潜善等人
#### 建炎三年
> 苗傅和刘正彦发动兵变，杀王渊和一批宦官，逼迫宋高宗退位，史称苗刘兵变
> 文臣吕颐浩、张浚和武将韩世忠、刘光世、张俊起兵“勤王”，宋高宗得以“复辟”。
> 向金朝乞降，金兵渡江南侵，宋高宗南逃，漂泊海上，逃到温州
#### 建炎四年
> 韩世忠围堵金兀术，经黄天荡之战，大挫金军士气，高宗迁都临安
> 金军为攻占陕西，在富平击败宋军反攻的作战出其不意，一举获胜
> 金兵暂停南侵，宋高宗镇压荆湖、江西、福建等路的农民起义军和盗匪，巩固统治
> 命岳飞、韩世忠、吴玠等人负责江、淮防务，任秦桧为宰相，压制岳飞等主战派的要求
#### 绍兴元年 1131 
> 抗金将领吴玠、吴璘兄弟俩指挥挫败金军，阻止了金军的西线攻势，保住了川陕门户
#### 绍兴二年
高宗迁都杭州，南宋朝廷初步在东南站稳了脚跟
#### 绍兴三年
> 在川陕之战中，金军因粮草不继北撤，吴玠乘机袭击金军后队，王彦乘势收复金州
#### 绍兴十年
> 对金战争中节节取胜，宋高宗担心将领功大势重、下令各路宋军班师
#### 绍兴十一年
> 解除岳飞、韩世忠等大将的兵权，与秦桧制造岳飞父子谋反冤案，加以杀害
> 宋高宗决定向金议和，同金朝签定了屈辱的绍兴和议，向金称臣纳贡
> 金朝规定，秦桧成了终身宰相，宋高宗虽对他日益猜忌，却仍纵容他专权跋扈
> 秦桧死后，宋高宗委任主和派万俟卨、汤思退等奸佞小人掌政，坚守对金和议条款
#### 绍兴十二年
> 李椿年上言实行经界法。南宋的轻工业、文化产业、外贸非常繁荣
#### 绍兴三十一年
> 完颜亮大举南侵。南宋文臣虞允文率领军民于采石阻遏金军。金军未能如愿渡江南侵
> 宋高宗遣使贺金世宗完颜雍即位，准备再次对金议和
#### 绍兴三十二年
> 宋高宗传位给养子赵昚

### 元懿太子 赵旉 1130年—1130年
#### 明受元年1130年

### 孝宗 绍统同道冠德昭功哲文神武明圣成孝皇帝 赵昚 1162年—1189年
#### 绍兴三十二年
> 赵构御以“倦勤”为由，传位给赵昚
> 赵昚颁布手谕，召主战派老将张浚入朝，为名将岳飞冤狱平反，追复其原官
> 赵昚始为被贬谪和罢免的主战派大臣平反复官。他重用主战派，积极备战
#### 隆兴元年 1163
> 赵昚命张浚为主帅展开隆兴北伐。恢复灵壁、虹县和宿州等地
> 赵昚命李显忠、邵宏渊攻打金军。邵宏渊动摇军心，金军乘势掩杀，宋军大败
#### 隆兴二年
> 金世宗发兵南下，攻占楚州、濠州，滁州等地，赵昚签订协议
#### 乾道元年 1165 
#### 乾道五年
> 赵昚召虞允文入朝，积极为北伐作好准备
#### 乾道六年
> 派范成大使金，提出归还河南陵寝之地和更改接受国书礼仪的要求。金世宗拒绝
#### 乾道八年
> 赵昚颁布《乾道敕令格式》
#### 淳熙元年1174年—1189年
#### 淳熙三年
> 赵昚颁诏，修纂《淳熙条法事类》，作为大理寺和刑部处理案件的法律依据
#### 淳熙十三年
> 临安府罢逐青吏，裁汰百司冗官
#### 淳熙十四年
> 赵构崩于德寿宫中，赵昚让太子赵惇参与政事
#### 淳熙十六年
> 赵昚禅位于赵惇

### 光宗 循道宪仁明功茂德温文顺武圣哲慈孝皇帝 赵惇 1189年—1194年
#### 淳熙十六年
> 赵惇受父宋孝宗禅位登基
> 光宗即位后因病情无法正常处理朝政，大权落皇后李氏之手。李后一门获得权势、财富
> 孝宗阻挠宋光宗立嘉王赵扩为太子，加深了光宗对孝宗的猜忌
#### 绍熙元年1190年—1194年
#### 绍熙五年
> 赵汝愚、韩侂胄等人在太皇太后吴氏的支持下拥立嘉王赵扩登基

### 宁宗 法天备道纯德茂功仁文哲武圣睿恭孝皇帝 赵扩 1194年—1224年
#### 绍熙五年
> 赵汝愚、韩侂胄等人在太皇太后吴氏的支持下拥立嘉王赵扩登基
> 宋宁宗继位后，重用了赵汝愚和韩侂胄两位大臣，韩侂胄排斥赵汝愚，
#### 庆元元年1195年—1200年
> 赵汝愚罢相，出知福州。反对赵汝愚罢官的人都陆续被窜逐
> 宋宁宗在韩侂胄策划下，定理学为伪学，罢斥朱熹等理学家，史称“庆元党禁”
> 宋宁宗不满金朝蛮横要求按旧时的礼仪行事，支持韩侂胄对金朝采取强硬的措施
#### 庆元五年
> 杨忠辅创制新历，宁宗赐名为《统天历》
#### 嘉泰元年1201年—1204年
#### 嘉泰二年
> 宋宁宗令大臣谢深甫等人编修的《庆元条法事类》成书，该书共八十卷
#### 嘉泰三年
> 宋宁宗采纳韩侂胄的建议，崇岳飞贬秦桧，改元开禧，表示了南宋的恢复之志
#### 开禧元年 1205
#### 开禧二年
> 宁宗削秦桧申王爵位，追究秦桧误国之罪：有力地打击了主和派
> 宋宁宗下诏北伐金朝，史称“开禧北伐
> 开战初期，宋军收复了一些地方，后金朝反击。皇甫斌被金军击溃，大败于溱水
> 金军对宋军发起进攻，真州、扬州相继被占领，军事重镇和尚原与大散关也被金军所占
> 韩侂胄想通过吴曦在四川战场挽回败局，吴曦暗通金兵，叛变称王。以宋朝战败而结束
> 主和派史弥远和杨皇后密谋，除掉韩侂胄
#### 开禧三年
> 韩侂胄在上朝途中被夏震派出的将士杀死于玉津园中。朝政被史弥远、钱象祖把持
#### 嘉定元年 1208
> 南宋王朝与金朝签订了屈辱的“嘉定和议
#### 嘉定十五年公元 1217
> 金分道伐宋，赵扩下诏伐金，宋金之战复起，互有胜负
#### 嘉定十九年公元 1221
> 蒙古军进逼汴京，与北伐宋军接触，胶西宋军纷纷南逃，宋被迫派使者通好于蒙古
#### 嘉定二十二年公元 1224
> 金哀宗派人同南宋通好，明令部下不得进攻南宋。宋金双方进入休战状态。
> 史弥远乘宁宗病危，矫诏立贵诚为皇子，赐名昀，封成国公
> 宋宁宗病死于临安宫中的福宁殿

### 理宗 建道备德大功复兴烈文仁武圣明安孝皇帝 赵昀 1224年—1264年
#### 嘉定二十二年 1224
> 宁宗驾崩，史弥远联杨皇后假传宁宗遗诏，废太子赵竑为济王，立赵昀为新帝
#### 宝庆元年 1225
#### 宝庆三年
> 封朱熹为信国公。朱熹和理学大师周敦颐、程颢、程颐、张载都先后被入祀孔庙
#### 绍定元年 1228
#### 绍定五年 
> 蒙古遣王檝商议宋蒙合作夹击金朝。.金哀宗争取南宋的支持，理宗拒绝
#### 绍定六年 
> 宋军出兵攻占邓州等地，马蹬山大破金军，攻克唐州
> 史嵩之命京湖兵马钤辖孟珙统兵二万，与蒙军联合围攻蔡州
#### 端平元年 1234
> 蔡州城被攻破，金哀宗自缢而死。末帝完颜承麟为乱兵所杀，金国灭亡
> 理宗派人往河南拜谒北宋皇陵，将金哀宗的遗骨奉于太庙，告慰徽、钦二帝在天之灵
> 蒙军北撤，河南空虚。理宗命赵葵出兵河南。遭蒙军伏击，宋蒙战争自此全面爆发
#### 嘉熙元年 1237
#### 淳祐元年 1241
#### 淳祐二年
> 理宗派遣在两淮抗蒙战争中战绩颇著的余玠入蜀主政，余玠创建了山城防御体系
#### 淳祐九年
> 理宗封阎氏为妃，不惜动用国库，为其修功德寺
#### 宝祐元年1253
#### 宝祐六年
> 蒙古全面侵宋，丁大全隐匿军情不报，致使边防全线吃紧
#### 开庆元年1259
> 有人上书指斥丁大全与董宋臣祸国殃民，理宗将丁大全罢相，后被挤落水中溺死
#### 景定元年1260
#### 景定五年
> 赵昀病逝，在太子赵禥即皇帝位

### 度宗 端文明武景孝皇帝 赵禥 1264年—1274年
#### 景定末年 1264
> 理宗去世，度宗接受遗诏，即皇帝位
> 宋度宗即位后，孱弱无能，整天宴坐后宫，与妃嫔们饮酒作乐
> 宋度宗即位后封贾似道为太师。贾似道大肆淫乱，致使朝政昏暗
#### 咸淳元年 1265
> 朝廷在江南实行经界法
#### 咸淳四年
> 忽必烈夺得蒙古汗位，派兵侵犯大宋四川地区，并沿汉江南下，包围襄阳
> 朝廷取消官庄，改为包佃制
#### 咸淳五年公元1269年
> 忽必烈围攻樊城。贾似道隐匿不报
#### 咸淳九年
> 樊城被元军攻破，襄阳守将吕文焕在粮尽援绝的情况下献城投降
#### 咸淳十年公元
> 度宗因酒色过度，死于临安宫中的福宁殿

### 赵㬎 1274年—1276年
#### 咸淳末年 1274
> 宋度宗赵禥驾崩，赵奉遗诏即皇帝位，由谢太后临朝称诏
> 元军向南宋发起了总攻，汉阳、鄂州相继陷落
#### 德祐元年1275
> 元军攻克军事重镇安庆和池州，兵临建康城下
> 贾似道抽调各路精兵阻击元军，宋军大败，死者无数，贾似道逃到扬州
> 贾似道战败后，谢太后贬其为高州团练使，行至漳州为监押官郑虎臣所杀
> 元伯颜进攻常州，姚訔、陈炤等奋勇抵抗。常州城被攻破，元军进行了野蛮的大屠杀
> 元军逼近平江时，平江守将未经接战便献城投降
> 蒙古兵临城下，谢太后任文天祥出使蒙古被伯颜扣留，谢太后又派贾余庆出使。
#### 德祐二年
> 派遣监察御史刘祒奉表称臣，元朝使者进入临安府
> 宋恭帝赵在临安皇城里举行了受降仪式，宣布正式退位。元伯颜进入临安

### 端宗 裕文昭武愍孝皇帝 赵昰[shì] 1276年—1278年
#### 景炎元年 1276
> 文天祥、陆秀夫拥立赵昰为天下兵马都元帅，图谋再度中兴。辗转到福州称帝
> 宋朝步步退让。扬州沦陷，真州、通州相继失守。宋朝一步步往南逃亡
#### 景炎二年
> 宋端宗逃至秀山，落水染病。元将刘深率兵来攻，张世杰迎战不敌
#### 景炎三年
> 九岁的宋端宗在碙洲荒岛上病死

### 末帝 赵昺 1278年—1279年
#### 祥兴元年 1278
> 宋端宗病死，赵昺被陆秀夫、张世杰拥立为帝，迁到崖山
> 文天祥在五坡岭被元军统帅张弘范的弟弟张弘正所俘，其统领的督军府从此瓦解。
#### 祥兴二年
> 元将张弘范直趋崖山，阻断宋军的水源，张弘范派人劝降，被张世杰拒绝
> 张弘范发动猛攻。陆秀夫背起赵昺奋身跃入大海，以身殉国。
> 张世杰堕身入海，为国为民族尽忠殉国。 南宋宣告灭亡

>  部分资料来自网络，如侵犯您的权益，请联系我删除！


纲鉴易知录卷六四


宋纪


太祖神德皇帝


纲　庚申，春正月，周殿前都点检赵匡胤称皇帝，国号宋。废周主宗训为郑王，周侍卫副都指挥使韩通死之。

目　匡胤涿州人，四世祖脁，唐幽都令，生珽，唐御史中丞。珽生敬，涿州刺史。敬生弘殷，周检校司徒岳州防御使。弘殷娶杜氏，生匡胤于洛阳夹马营，赤光绕室，异香经宿不散。及长，容貌雄伟，器度豁如，识者知其非常人。

仕周，补东西班行首，累官殿前都指挥使，掌军政，凡六年，数从世宗征伐，荐立大功，人望归之。世宗尝于文书囊中得木，长三尺余，题云“点检作天子”。时张永德为殿前都点检，乃命匡胤代之。及宗训立，加检校太尉，领归德节度使。时主少国疑，中外密有推戴之意。

显德六年，冬十一月，镇、定二州言：“北汉会契丹兵入寇。”正月辛丑朔，遣匡胤率兵御之。殿前副都点检慕容延钊将前军先发，都下言：“将以出军之日，册点检为天子。”士民恐怖，争为逃匿之计，惟内廷晏然不知。癸卯，大军继出。军校苗训号知天文，见日下复有一日，黑光摩荡者久之，指示匡胤亲吏楚昭辅曰：“此天命也。”

是夕次陈桥驿，将士相聚谋曰：“主上幼弱，我辈出死力破敌，谁则知之！不如先册点检为天子，然后北征，未晚也。”都押衙李处耘具以事白匡胤弟供奉官都知匡义及归德掌书记赵普。匡义、普部分都将环列待旦，遣牙队军使郭延赟驰骑入京，报殿前都指挥使石守信、都虞候王审琦，二人皆素归心匡胤者。

甲辰黎明，将士逼匡胤寝所，匡义、普入帐中白之。匡胤时被酒卧，欠伸徐起，将校已露刃列庭曰：“诸将无主，愿册太尉为皇帝。”匡胤未及对，黄袍已加身矣。众即罗拜呼万岁，掖之上马，还汴。匡胤揽辔曰：“汝等贪富贵，能从我命则可，不然我不能为若主矣。”皆下马曰：“愿受命。”匡胤曰：“太后、主上，我北面事者，不得惊犯；公、卿皆我比肩，不得侵陵；朝市府库，不得侵掠。用命有重赏，违不汝贳也。”皆应曰：“诺。”遂肃队而行。乙巳，入汴，先遣楚昭辅慰安家人，又遣客省使潘美见执政谕意。

时早朝未罢，闻变，范质执王溥手曰：“仓卒遣将，吾辈之罪也。”

侍卫亲军副都指挥使韩通自禁中遑遽而归，谋帅众御之。军校王彦昇逐焉，通驰入其第，未及阖门，为彦昇所害，妻子俱死。

匡胤进登明德门，命甲士归营，而自退居公署。将士拥范质等至，匡胤见之流涕曰：“吾受世宗厚恩，为六军所迫，一旦至此，惭负天地，将若之何！”质等未及对，列校罗彦环挺剑厉声曰：“我辈无主，今日必得天子！”质等相顾不知所为。溥降阶先拜，质不得已亦拜，遂请匡胤诣崇元殿行禅代礼，召百官至。晡时班定，犹未有禅诏，翰林承旨陶穀出诸袖中，遂用之。宣徽使引匡胤就庭，北面拜受；已，乃掖升殿，服衮冕，即皇帝位。奉周主为郑王，符太后为周太后，迁之西宫。大赦，改元。以所领归德军在宋州，国因号宋。定国运以火德王，色尚赤，腊用戌。华山隐士陈抟闻宋主代周，曰：“天下自此定矣！”未几，镇州报北汉兵引还。

纲　宋赠周韩通为中书令。

目　宋主赠通以旌其忠，仍诏以礼葬之。欲加王彦昇擅杀之罪；群臣以建国之始，乞贳之。宋主犹怒，故终身不得节钺。

纲　宋论翊戴功，加石守信等官爵。

纲　宋遣使分赈诸州。

纲　宋主以其弟光义为殿前都虞候，赵普为枢密直学士。

纲　宋立太庙，追帝其祖考。

纲　宋主视学。

目　诏增葺祠宇，塑绘先圣、先贤像，自为赞书于孔贤座端，令群臣分撰余赞，屡临幸焉。常谓侍臣曰：“朕欲尽令武臣读书，知为治之道。”于是臣庶始贵文学。

纲　二月，宋主尊其母杜氏为太后。

目　后定州安喜人，治家严而有法。陈桥之变，后闻之曰：“吾儿素有大志，今果然矣！”及尊为皇太后，宋主拜于殿上，群臣称贺，后愀然不乐。左右进曰：“臣闻母以子贵。今子为天子，胡为不乐？”后曰：“吾闻为君难。天子置身兆庶之上，若治得其道，则此位可尊；苟或失驭，求为匹夫不可得：是吾所以忧也。”宋主再拜曰：“谨受教。”

纲　宋以范质、王溥、魏仁浦同平章事，吴廷祚为枢密使。

目　旧制，宰臣上殿，命坐而议大政；其进拟差除，但入执状画可，降出奉行而已。质等自以周朝旧臣，稍存形迹，且惮宋主英睿，乃请用劄子，面取旨，退各疏其事，同列书字以志。宋主从之，坐论之礼遂废。

纲　夏四月，周昭义节度使李筠起兵，会北汉伐宋；宋遣兵击之。

目　宋遣使加筠中书令。使者至潞州，筠欲拒之，宾佐切谏，乃延使者置酒，既而取周太祖画像悬于壁，涕泣不已，宾佐惶骇。北汉主钧闻之，乃以蜡书结筠同举兵。筠长子守节泣谏，筠不听。遂起兵，令幕府为檄，数宋主罪。执监军周光逊等送于北汉以求济师，又遣人杀泽州刺史张福，据其城。

从事闾丘仲卿说筠曰：“公孤军举事，其势甚危，虽倚河东之援，恐亦不得其力。大梁甲兵精锐，难以争锋，不如西下太行，直抵怀孟，塞虎牢，据洛邑，东向而争天下，计之上也。”筠不能用。

北汉主自帅兵赴筠，筠迎谒于太平驿，言受周太祖恩，不敢爱死。北汉主与周世雠，不悦其说，因使其宣徽使卢赞监其军。筠见汉兵弱少，而赞又来监，心甚悔，谋多不协，乃留守节守潞而自引众南向。北汉主闻赞与筠异，复遣其平章事卫融和解之。

宋主遣石守信、高怀德、慕容延钊、王全斌分道击之，仍敕守信等曰：“勿纵筠下太行，急引兵扼其隘，破之必矣。”守信等败筠兵于长平。

纲　五月，宋主自将围泽州。六月，克其城，李筠死之。

目　宋主自帅大众讨筠。山路险峻多石，宋主先于马上负数石，将士因争负之，即日平为大道，遂与守信等会，大败筠众于泽州南，杀卢赞。筠走保泽州，宋主列栅围之。六月，宋将马全义帅敢死士数十人攀堞而上，遂入其城。筠赴火死。获卫融，融请死。宋主怒，以铁击其首，流血被面。融呼曰：“臣得死所矣。”宋主曰：“忠臣也！”释之，以为太府卿。

北汉主惧，引师归。宋主进攻潞州，守节以城降，宋主释其罪，以为单州团练使。

纲　秋七月，宋主还，以赵普为枢密副使。

纲　荆南节度使高保融卒，弟保勖嗣。

纲　冬十月，周淮南节度使李重进谋起兵拒宋。十一月，宋主自将击之，重进自焚死。

目　重进，周太祖之甥，与宋主同事周室，分掌兵权，常心惮宋主。宋主立，加重进中书令，移镇青州。重进心不自安，阴怀异志。及李筠举兵，重进遣亲吏翟守珣往潞阴结筠。守珣素识宋主，乃潜诣京师求见。宋主问曰：“我欲赐重进铁券，彼信我乎？”守珣曰：“重进终无归顺之志。”宋主厚赐守珣，令说重进缓其谋，无令二凶并作，分我兵势。守珣归，劝重进未可轻发，重进信之。既而宋主遣六宅使陈思诲赐之铁券，重进欲治装，随思诲朝汴，左右沮之，犹豫不决。又自以周室懿亲，恐不得全，遂拘思诲，治城缮兵，遣人求援于唐。唐主闻于宋，宋遣石守信、王审琦、李处耘、宋偓等分道讨之。赵普劝宋主自行。十月，宋主发汴，十一月至广陵，即日拔之。城将陷，左右欲杀思诲，重进曰：“吾将举族赴火死，杀此何益。”即尽室自焚，思诲亦被害。宋主入城，戮同谋者数百人。

纲　唐主遣子朝宋主于扬州。十二月，宋主还汴。

纲　宋以窦仪为翰林学士。

目　翰林学士王著以酒失贬官，宋主谓宰相曰：“深严之地，当使宿儒处之。”范质等对曰：“窦仪清介重厚，然已自翰林迁端明矣。”宋主曰：“非斯人不可。卿当谕以朕意，勉令就职。”即日复入翰林。宋主尝召仪草制，至苑门，仪见宋主岸帻跣足而坐，却立不肯进，宋主遽索冠带而后召入。仪曰：“陛下创业垂统，宜以礼示天下，恐豪杰闻而解体。”宋主敛容谢之，自是对近臣未尝不冠带。

纲　辛酉，春二月，唐徙都洪州。

纲　夏六月，宋太后杜氏殂。

目　后疾，宋主侍药饵不离左右。疾革，召赵普入受遗命，且问宋主曰：“汝知所以得天下乎？”宋主曰：“皆祖考及太后之余庆也。”后曰：“不然。正由柴氏使幼儿主天下尔。若周有长君，汝安得至此！汝百岁后，当传位光义，光义传光美，光美传德昭。夫四海至广，能立长君，社稷之福也。”宋主泣曰：“敢不如教。”后顾谓普曰：“尔同记吾言，不可违也。”普即榻前为誓书于纸尾，署曰：“臣普记”，藏之金匮，命谨密宫人掌之；遂殂。

纲　秋七月，宋罢其侍卫都指挥使石守信等典禁兵。

目　石守信、王审琦等皆宋主故人，有功，典禁卫兵。普数以为言，宋主曰：“彼等必不吾叛，卿何忧之深邪！”普曰：“臣亦不忧其叛也。然熟观数人者，皆非统御才，恐不能制伏其下，则军伍间万一有作孽者，彼临时亦不能自由尔。”宋主悟。

一日因晚朝与守信等饮，酒酣，屏左右谓曰：“朕非卿等不及此，然天子亦大艰难，殊不若为节度使之乐，朕终夕未尝敢安枕卧也。”守信等请其故，宋主曰：“是不难知，此位谁不欲为。”守信等顿首曰：“陛下何为出此言？今天命已定，谁复有异心。”宋主曰：“卿等固然，其如麾下欲富贵何。一旦有以黄袍加汝身，汝虽欲不为，其可得乎？”守信等泣谢曰：“臣等愚不及此，惟陛下哀矜，指示可生之途。”宋主曰：“人生如白驹过隙，所以好富贵者，不过欲多积金钱，厚自娱乐，使子孙无贫乏尔。卿等何不释去兵权，出守大藩，择便好田宅市之，为子孙立永远不可动之业。多置歌儿舞女，日夕饮酒相欢，以终天年。朕且与卿等约为婚姻，君臣之间，两无猜疑，上下相安，不亦善乎？”守信等皆谢曰“陛下念臣等至此，所谓生死而肉骨也。”明日皆称疾，乞罢典兵。宋主从之，以守信为天平节度使，高怀德为归德节度使，王审琦为忠正节度使，张令铎为镇宁节度使，皆罢宿卫就镇，赐赉甚厚，唯守信兼职如故，其实兵权不在也。

纲　宋主以其弟光义为开封尹，光美为兴元尹。

纲　八月，唐主景殂，子煜立于金陵。

目　景方议东还，以疾卒于南都，太子煜时留建康，遂即位。遣其户部尚书冯谧奉父遗表于宋，愿追尊帝号，宋主许之。煜初名从嘉，聪悟好学，善属文，工书画，明音律。

纲　壬戌，春正月，宋广东京城。

目　宋主既广汴城，且命有司画洛阳宫殿，按图修之，以韩重赟董其役。营缮既毕，宋主坐寝殿，令洞开诸门，皆端直轩豁，无有壅蔽，谓左右曰：“此如我心；若有邪曲，人皆见之矣。”

纲　二月，宋初诏常参官转对。

目　每五日内殿起居，百官以次转对，指陈时政得失。事关急切者，许非时上章。

纲　宋令大辟，诸州不得专决。

目　宋主谓宰臣曰：“五代诸侯跋扈，有枉法杀人者，朝廷置而不问。人命至重，姑息藩镇，当如是邪！自今诸州决大辟，录案闻奏，付刑部详覆之。”

纲　冬十月，宋以赵普为枢密使。

纲　宋主匡胤迁郑王宗训于房州。

纲　武平节度使周行逢卒，子保权嗣。

纲　十一月，荆南节度使高保勖卒，兄子继冲嗣。

纲　十二月，湖南将张文表袭潭州，据之。

目　初，周行逢病，亟召将校属其子保权曰：“吾部内凶很者诛之略尽，惟张文表在耳。我若死，文表必乱，诸君善佐吾儿，无失土宇。必不得已，当举族归朝，无令陷于虎口。”及保权嗣位，文表闻之，怒曰：“我与行逢俱起微贱，立功名，今日安能北面事小儿乎！”会保权遣兵代永州戍，道出衡阳，文表遂驱之以袭潭州。知留后廖简素易文表，不设备。文表兵径入府中，简方燕客醉，被杀，文表遂据潭州。又将取朗陵，以灭周氏。保权遣杨师璠击之，且求援于宋。

纲　癸亥，春正月，宋初以文臣知州事。

目　五代诸侯强盛，朝廷不能制，每移镇受代，先命近臣谕旨，且发兵备之，尚有不奉诏者。宋初异姓王及带相印者不下数十人，宋主用赵普谋，渐削其权，或因其卒，或因迁徙致仕，或因遥领他职，皆以文臣代之。

纲　宋遣慕容延钊、李处耘假道荆南讨张文表。二月，周保权执文表诛之。处耘袭江陵，高继冲以荆南降。

纲　延钊进克潭州，周保权遣兵逆战，败走，延钊遂入郎，执保权以归。

纲　宋天雄节度使符彦卿入朝。

目　宋主欲使彦卿典兵，赵普屡谏，不听。宣已出，复怀入，从容言之，宋主曰：“朕待彦卿厚，岂忍相负邪！”普曰：“陛下何以能负周世宗？”宋主默然，事遂寝。

纲　夏四月，宋初置诸州通判。

目　诏设通判于诸州，凡军民之政皆统治之，事得专达，与长吏均礼。大州或置二员。又令节镇所领支郡皆直隶京师，得自奏事，不属诸藩。于是节度使之权始轻，用赵普之言也。

纲　宋初以常参官知县事。

目　符彦卿久镇大名，专恣不法，属邑颇不治，故特选常参官强干者往莅之，自是遂著为令。

纲　秋七月，宋主幸武成王庙，毁白起像。

目　宋主历观武成王庙两庑，指白起曰：“起杀已降，不武之甚，岂宜受享！”命去之。

纲　八月，宋侵北汉，取乐平；契丹救之，不及。

目　宋将王全斌攻取北汉乐平，诏以为平晋军。

纲　宋杀其殿前都虞候张琼。

目　初，宋主为周将，琼隶帐下，尝以身蔽宋主，中弩矢，死而复苏。及宋主即位，擢典禁兵。会殿前都虞候阙，宋主曰：“殿前卫士如狼虎者，不啻万人，非琼不能统制。”即命琼为之，迁嘉州防御使。时军校史珪、石汉卿以数言外事，得幸于宋主，琼轻侮之，二人因谮琼养部曲百余人，擅威福。宋主召琼面讯之，不伏。宋主怒，令击之，汉卿即奋铁击其首，血流气绝，乃曳出下吏。琼自知不免，解所系带以遗母，即自杀。宋主旋闻琼家无余财，甚悔，责汉卿，厚恤其家。

纲　九月，宋贬李处耘为淄州刺史。

纲　北汉以契丹攻宋平晋军，宋将郭进救却之。

目　进从征泽潞，迁洛州防御使，充西山巡检，御下严毅。宋主遣戍卒，必谕之曰：“汝辈谨奉法。我犹贷汝，郭进杀汝矣。”尝有军校自西山诣汴，诬讼进不法事，宋主诘知其情，送进，令杀之。会北汉来伐，进语其人曰：“汝敢论我，信有胆气。今贳汝罪，汝能掩杀敌兵，当即荐汝；如败，可自投河东。”其人踊跃赴战，大致克捷，进即以闻，乞还其职，宋主从之。

纲　甲子，春正月，宋范质、王溥、魏仁浦罢，以赵普同平章事。

目　普既相，以天下为己任，宋主倚任之，事无大小，悉咨决焉。宋主数微行，过功臣家。普每退朝，不敢去衣冠。一日大雪，向夜，普意宋主不出，久之，闻叩门声，普亟出，宋主立风雪中。普皇恐迎拜。宋主曰：“已约光义矣。”已而光义至，设重茵地坐，堂中炽炭烧肉，普妻行酒至，宋主以嫂呼之。因与普计下太原。普曰：“太原当西北二面，太原既下，则我独当之，不如姑俟削平诸国，则弹丸黑子之地，将安逃乎。”宋主曰：“吾意正如此，特试卿耳。”

宋主又尝以幽、燕地图示普，问进取之策。普曰：“图必出曹翰。”宋主曰：“然。”因曰：“翰可取否？”普曰：“翰可取，孰可守？”宋主曰：“以翰守之。”普曰：“翰死，孰可代？”宋主默然，良久曰：“卿可谓深虑矣。”

普尝荐某人为某官，宋主不许；明日复奏，亦不许，明日又奏，宋主大怒，裂碎奏牍掷地，普颜色不变，跪而拾之以归。他日补缀旧牍，复奏如初，宋主乃悟，卒用其人。又有群臣当迁官，宋主素恶其人，不与。普坚以为请，宋主怒曰：“朕固不与迁，卿若之何？”普曰：“刑赏天下之刑赏，陛下岂得以喜怒专之。”宋主怒甚，起，普亦随之。宋主入宫，普立宫门，久之不去，竟得俞允。其刚毅果断类如此。然多忌克，屡以微时所不足者为言。宋主曰：“若尘埃中可识天子、宰相，则人皆物色之矣。”自是不复敢言。

纲　夏四月，宋以薛居正、吕余庆参知政事。

目　宋主以赵普独相，欲置副而难其名称，问翰林承旨陶穀曰：“下宰相一等有何官？”对曰：“唐有参知政事。”乃以枢密直学士薛居正、兵部侍郎吕余庆并以本官参知政事，不押班、宣制、知印，不预奏事，不升政事堂，止令就宣徽使厅上事，殿廷别设砖位，敕尾署衔降宰相，月俸杂给半之，未欲与普齐也。

纲　六月，宋主以其子德昭为贵州防御使。

目　故事，皇子出即封王，宋主以德昭未冠，特杀其礼。

纲　秋七月，宋颁刑统。

纲　九月，宋攻南汉郴州，克之。

目　宋潘美、尹崇珂帅兵攻南汉郴州，克之，获其内侍韩延业。宋主访其国政，延业具言其主作烧煮、剥剔、刀山、剑树之刑，或令罪人斗虎、抵象，又赋敛繁重，邕民入城者人输一钱。宋主惊骇曰：“吾当救此一方民！”时方谋下蜀，未遑也。

纲　冬十一月，宋范质卒。

目　质遗命其子勿请谥立碑。宋主弟光义尝称之曰：“宰辅中能循规矩，慎名器，持廉节，无出质右者，但欠世宗一死，为可惜尔。”

纲　蜀约北汉侵宋，宋遣忠武节度使王全斌等伐之。

目　初，宋主欲谋伐蜀，以张晖为凤州团练使，晖尽得蜀虚实、险易以闻，宋主大悦。已而蜀山南节度判官张廷伟，说知枢密院事王昭远曰：“公素无勋业，一旦位至枢近，不自建立大功，何以塞时论！莫若通好并州，令发兵南下，我自黄花、子午谷出兵应之，使中原表里受敌，则关右之地可抚而有。”昭远然其言，劝蜀主遣赵彦韬等，以蜡书间行约北汉济河同举兵。至汴，彦韬潜取其书以献宋主。宋主得书笑曰：“西讨有名矣。”乃命王全斌为西川行营都部署，刘光义、崔彦进副之，王仁赡、曹彬为都监，将步骑六万分道伐蜀。且谓全斌曰：“凡克城寨，止籍其器甲刍粮，悉以财帛分给将士，吾所欲得者其土地耳。”

全斌及彦进等由凤州进，光义及彬等由归州进。蜀主闻之，以王昭远为都统，赵崇韬为都监，韩保正为招讨使，李进副之，帅兵拒宋。命左仆射李昊饯于郊，昭远酒酣，攘臂言曰：“吾此行非止克敌，取中原如反掌耳。”手执铁如意指麾军事，自比诸葛亮。

纲　十二月，宋王全斌入蜀兴州，擒其招讨使韩保正，蜀兵大溃。

纲　宋将刘光义、曹彬克蜀夔州，蜀宁江制置使高彦俦死之。

纲　宋命判太常寺和岘定雅乐。

纲　乙丑，春正月，宋王全斌攻蜀剑门，克之，获其都统王昭远。

纲　宋刘光义、曹彬取蜀五州。

目　光义克蜀万、施、开、忠四州。遂州知州陈愈以城降。时诸将所过咸欲屠戮以逞，独曹彬禁止之，故峡路兵始终秋毫无犯。

纲　蜀太子玄喆将兵御宋，至绵州遁还。王全斌进次魏城，蜀主昶降。

目　蜀主闻昭远败，大惧，出金帛募兵，令太子玄喆统之。李廷珪、张惠安等为之副，趋剑门以御宋师。玄喆素不习武，廷珪、惠安皆庸懦无识，至绵州，闻已失剑门，遂遁还东川。蜀主皇骇，已而全斌进次魏城，蜀主命李昊草表请降。全斌受之，遂入城，刘光义等亦引兵来会。

前蜀之亡也，降表亦昊为之，蜀人夜书其门曰“世修降表李家”。宋师自发汴至受降，凡六十六日。

初，全斌之伐蜀也，属汴京大雪，宋主设毡帷于讲武殿，衣紫貂裘帽以视事。忽谓左右曰：“我被服如此，体尚觉寒，念西征将士冲冒霜雪，何以堪处！”即解裘帽，遣中使驰赐全斌，仍谕诸将曰：“不能遍及也。”全斌拜赐感泣，故所向有功。

纲　三月，宋两川军乱。

目　王全斌、崔彦进、王仁赡等在蜀，昼夜宴饮，不恤军务，纵部下掠女子，夺财物，蜀人苦之。曹彬屡请旋师，全斌等不从。既而宋主诏发蜀兵赴汴，并优给装钱，全斌等擅减其数，仍纵部曲侵扰之。蜀兵愤怨，思乱。三月，蜀兵行至绵州，遂作乱，劫属邑，众至十余万，获蜀文州刺史全师雄，推以为帅，率众攻彭州，据之，自称“兴蜀大王”，两川民争应之。全斌等退保成都。

纲　宋初置诸路转运使。

目　自唐天宝以来，藩镇屯重兵，租税所入皆以自赡，名曰留使、留州，其上供者甚少。五代藩镇益强，率令部曲主场务，厚敛以入己，而输贡有数。宋主素知其弊，赵普乞命诸州度支经费外，凡金帛悉送汴都，无得占留。每藩镇帅缺，即令文臣权知所在场务。凡一路之财，置转运使掌之，虽节度、防御、团练、观察诸使及刺史皆不预签书金谷之籍。于是，财利尽归于上矣。

纲　夏六月，宋赐孟昶爵秦国公，寻卒。

目　蜀主昶举族与官属至汴，率子弟素服待罪阙下。宋主御崇元殿，备礼见之，赐赉甚厚，拜昶检校太师，兼中书令，封秦国公，子玄喆为大宁军节度使。昶寻卒，昶母李氏不肯哭，以酒酹地曰：“汝不死社稷，贪生以至今日。吾所以忍死者，以汝在尔。今汝既死，吾何用生焉！”不食数日亦死。宋主闻而伤之。宋主尝见昶宝装溺器，命撞碎之，曰：“以七宝饰此，当以何器贮食！所为如是，不亡何待！”

纲　秋八月，宋选诸道兵入补禁卫。

纲　宋置封桩库。

目　宋主平荆、湖、西蜀，收其金帛，别为内库储之，号封桩，凡岁终用度之余皆入之，以为军旅饥馑之备。宋主尝谕近臣曰：“石晋割幽、燕以赂契丹，使一方独限外境，朕甚悯之。欲俟斯库所蓄满三五万，遣使谋于彼，倘肯以地归于我，则以此酬之；不然朕当散滞财，募勇士，以图攻取也。”寻又凿大池于京城南，号讲武池，选精卒习战池中，宋主常临视之。

纲　丙寅，夏闰五月，宋求遗书。

纲　冬十一月，宋窦仪卒。

目　初，宋主将改元，谕宰相曰：“年号须择前代所未有者。”及蜀平，蜀宫人入内，宋主见其镜背有识“乾德四年铸”者，召仪问之。仪对曰：“此必蜀物，蜀主王衍尝有此号。”宋主大悦曰：“宰相须用读书人。”由是益重儒者。

纲　十二月，宋两川平。

纲　鞑靼入贡于宋。

纲　丁卯，春正月，宋王全斌等有罪，征还，贬官有差。以曹彬为宣徽南院使。

目　宋主自闻蜀兵乱，凡使者至，各令陈王全斌等不法事，因尽得其状，乃皆征还。以其初立功，不欲属吏，但令中书问状。全斌等具伏黩货杀降之罪，遂责降全斌崇义节度留后，崔彦进昭化节度留后，王仁赡右卫大将军。以刘光义等廉谨，并进爵秩。复召吕余庆参知政事。

仁赡等历诋诸将，冀以自免，独曰“清廉畏慎，不负陛下者，曹彬一人尔。”彬之还也，橐中惟图书衣衾，又能戢下，于是赏彬特优。彬入谢曰：“诸将皆获罪，臣不敢奉诏。”宋主曰：“卿有茂功，又不矜伐。惩劝，国之常典，可无逊。”

纲　二月，宋以沈义伦为枢密副使。

目　义伦为西川转运使，随军入蜀，独居佛寺蔬食，有以珍异献者，皆却之。及归，箧中惟书数卷而已。宋主尝问曹彬以官吏善否，彬曰：“臣止监军旅，至于采察官吏，非所职也。”固问之，曰：“义伦可用。”宋主嘉之，故有是命。

纲　三月，五星聚奎。

目　周显德中，窦俨与卢多逊、杨徽之同为谏官，俨善步星历，尝谓徽之等曰：“丁卯岁五星聚奎，自此天下太平。二拾遗见之，俨不与也。”卒如其言。

纲　戊辰，春二月，宋主立宋氏为后。

目　宋主元配贺氏早卒，建隆初册继室王氏为后，乾德元年殂，至是立宋氏为后。后，左卫上将军偓之女也。

纲　三月，宋覆试贡士。

目　知贡举王裕上进士合格者十八人，陶穀子邴名在第六。宋主谓左右曰：“闻穀不能训子，邴安得登第？”因诏：“自今举人，凡关食禄之家，悉委中书覆试。”

纲　夏六月，宋以董遵诲为通远军使。

目　遵诲父宗本，仕汉为随州刺史，宋主微时往依焉。遵诲冯藉父势，常侮之。一日谓宋主曰：“每见城上有紫云如盖，又梦登高台遇黑蛇，约长百尺余，俄化龙，飞腾东北去，雷电随之。是何祥也？”宋主皆不对。他日论兵，遵诲理屈，拂衣起，宋主乃辞宗本去。及即位，遵诲被召，伏地请死。宋主谕之曰：“卿尚记曩日紫云、黑蛇之事乎？”遵诲再拜呼万岁。俄而部下卒诉其不法十余事，遵诲皇恐待罪。宋主曰：“朕方赦过赏功，岂念旧恶邪。”至是以夏州近边，授通远军使。遵诲至镇，召诸族酋长，谕以朝廷威德，众皆感悦。后数月，复来扰边，遵诲率兵深入其境，俘斩甚众，获羊马数万，夷落以定。

纲　秋七月，北汉主钧殂，养子继恩立。

纲　八月，宋遣李继勋将兵伐北汉。

纲　九月，北汉司空郭无为弑其主继恩，而立其弟继元。

纲　宋李继勋败北汉兵于铜锅河，进薄太原。

纲　冬十月，宋贬雷德骧为商州司户参军。

目　德骧判大理寺，寺之官属与堂吏附会宰相赵普，增减刑名。德骧愤惋，求见宋主，面白其事。未及引对，卽直诣讲武殿奏，辞气俱厉，并言普强市人第宅，聚敛财贿。宋主怒，叱之曰：“鼎铛尚有耳，汝不闻赵普吾社稷臣乎！”引柱斧击折其上腭二齿，命左右曳出之，诏处以极刑。既而怒解，止，以阑入之罪黜之。

纲　十一月，契丹救北汉，宋李继勋引还，北汉遂入宋晋、绛州。

纲　宋主享太庙，翌日郊。

目　初，宋主入太庙，见其所陈笾豆、簠簋，问曰：“此何物也？”左右以礼器对。宋主曰：“吾祖宗宁识此。”亟命撤去，进常膳如平生。既而曰：“古礼不可废也。”命复设之。判太常寺和岘请遵唐故事，每室加常食一牙盘，从之。自是三年而郊，郊必先享太庙，礼毕加恩肆赦，以为常制。

纲　己巳，春二月，契丹弑其主兀律于怀州。

纲　宋主自将击北汉，三月，围太原。

纲　契丹耶律贤立。

纲　夏四月，契丹复救北汉，宋韩重赟等击败之。

纲　闰五月，宋主引还。

纲　冬十月，宋罢王彦超等节度使。

目　凤翔节度使王彦超及诸藩镇入朝，宋主宴于后苑，酒酣，从容谓之曰：“卿等皆国家宿旧，久临剧镇，王事鞅掌，非朕所以优贤之意也。”彦超谕意，即前奏曰：“臣本无勋劳，久冒荣宠；今已衰朽，乞骸骨归丘园，臣之愿也。”安远节度使武行德、护国节度使郭从义、定国节度使白重赞、保大节度使杨廷璋，竞自陈攻战阀阅及历履艰苦。宋主曰：“此异代事，何足论！”明日皆罢镇，奉朝请。

纲　庚午，春正月，宋征处士王昭素为国子博士。

目　昭素酸枣人，有学行，宋主召见便殿，年已七十余，问以治世养身之术，对曰：“治世莫若爱民，养身莫若寡欲。”宋主爱其言，书于屏几。

纲　秋七月，宋省州县官，增其俸。

目　诏曰：“吏员猥多，难以求治；俸禄鲜薄，未可责廉。与其冗员而重费，不若省官而益俸。诸州县宜以户口为率，差减其员，旧奉月增给五千。”

纲　九月，宋遣潘美将兵伐南汉。冬十月，克贺、昭等州。

纲　十二月，南汉将李承渥帅兵拒宋；潘美进击，大败之，遂拔韶州。

纲　辛未，春二月，宋潘美大破南汉兵于马径，遂克广州。南汉主降。

纲　宋加潘美山南东道节度使。

纲　夏六月，宋诛南汉宦者龚澄枢、李托，赐刘爵恩赦侯。

目　至汴，宋主遣吕余庆问反覆之罪，归罪龚澄枢、李托。明日，宋主命大理卿高继申引澄枢、托斩于千秋门外，释罪，封恩赦侯。

体质丰硕，眉目俱竦，有口辩，性绝巧。尝以珠结鞍勒为戏龙之状，极其精妙，以献，宋主谓左右曰：“好工巧，习以成性，倘能移于治国，岂至灭亡哉！”

在国时，多置鸩毒臣下。一日从宋主幸讲武池，从官未集，先至，赐以巵酒，疑有毒，泣曰：“臣承祖父基业，违拒朝廷，劳王师致讨，罪固当诛。陛下既待臣以不死，愿为大梁布衣，观太平之盛，未敢饮此酒。”宋主笑曰：“朕推赤心于人腹中，安有此事。”命取酒自饮，而别酌以赐。大惭谢。

纲　宋御史中丞刘温叟卒。

目　温叟为中丞十二年，屡求解职，宋主难其代，不许，至是卒。温叟重厚清介，好古执礼。一日晚过明德门西关前，宋主方与中黄门数人登楼，温叟知之，令传呼依常而过。翌日请对，且言“人主非时登楼，则下必希望恩赏。臣所以呵导而过，欲示众以陛下非时不登楼也。”宋主善之。

纲　冬十一月，唐贬国号曰江南，遣使朝宋。

目　唐主因南汉亡，惧甚，使其弟从善上表于宋，乞去国号，改印文为“江南国主”，且请赐诏呼名。宋主许之。

先是，唐主以银五万两遗赵普，普以白宋主，宋主曰：“此不可不受，但以书答谢，少赂其使者可也。”普辞。宋主曰：“大国之体，不可自为削弱，当使之弗测。”及从善来朝，常赐外，密赉白金如遗普之数。唐君臣皆惊骇，服宋主之伟度。

纲　壬申，春二月，江南主杀其南都留守林仁肇。

目　初，仁肇密陈：“淮南戍兵少，宋前以灭蜀，今又取岭南，道远师疲，愿假臣兵数万，自寿春径渡，复江北旧境。彼纵来援，臣据淮御之，势不能敌。兵起日，请以臣叛闻于北朝。事成，国享其利；败则族臣家，明陛下无二心。”江南主不听。

宋忌仁肇威名，赂其侍者，窃取仁肇画像悬别室，引江南使者观之。问：“何人？”使者曰：“林仁肇也。”曰：“仁肇将来降，先持此为信。”又指空馆曰：“将以此赐仁肇。”使者归白江南主，江南主不知其间，鸩杀仁肇。

纲　夏五月，大雨，河决；宋主出宫人。

纲　秋九月，宋以辛仲甫为西川兵马都监。

目　宋主问赵普以文臣有武干者，普以左补阙辛仲甫对，宋主遂用之，因谓普曰：“五代方镇残虐，民受其祸。朕今用儒臣干事者百余人，分治大藩，纵皆贪浊，亦未及武臣一也。”

纲　癸酉，春三月，郑王郭宗训卒，宋人葬之，谥曰周恭帝。

纲　宋初殿试贡士。

目　翰林学士李昉知贡举，有进士徐士廉诉昉用情取舍。宋主乃择终场下第，并已举者，亲御讲武殿，给纸笔别试，得进士诸科百二十五人；皆赐及第，且赐钱二十万以张宴会。责昉为太常少卿。殿试遂为永制。

纲　夏五月，宋行开宝通礼。

目　初，宋主命李昉、刘温叟重定开元礼，附以国朝制度损益，为书二百卷，号通礼，至是行之。

纲　秋八月，宋赵普免。

目　普独相十年，为政颇专，尝以私怨诬冯瓒、李美、李檝，以赃论死，廷臣多忌之。

宋主尝幸其第，会吴越遣使致书于普，及海物十瓶，置于庑下，未及发而宋主至，仓卒不暇屏。宋主顾问：“何物？”普以实对。宋主曰：“海物必佳。”即命启之，皆瓜子金也。普皇恐谢曰：“臣未发书，实不知。”宋主曰：“第受之。彼谓国家事，皆由汝书生尔。”

时官禁私贩秦、陇大木，普遣亲吏诣市屋材，联巨筏至汴治第，吏因之窃货大木冒称普市，货鬻都下。三司使赵玭以闻，宋主大怒，即欲逐普，王溥力为救解，得止。卢多逊与普不协，数因入对短普，宋主滋不悦。

初，雷德骧之贬商州也，知州奚屿希普意，奏德骧怨望，坐削籍，流灵武。其子有邻意普害之，击登闻鼓，诉中书不法事。宋主怒，悉下御史狱鞫实。始疑普，诏吕余庆、薛居正与普更知印押班奏事，以分其权。普不自安，求罢政，遂出为河阳三城节度使，以有邻为秘书省正字，召德骧为秘书丞。

普至河阳，上表自诉曰：“外人谓臣轻议皇弟开封尹，皇弟忠孝全德，岂有间然。矧昭宪皇太后大渐之际，臣实预闻顾命，知臣者君，愿赐昭鉴。”宋主手封其表，藏之金匮。

时吕余庆以疾解职，宋主以薛居正、沈义伦同平章事。余庆，宋主霸府元僚，赵普、李处耘先进用，余庆恬然不以介意，及处耘与普得罪，余庆悉为明辨，时称长者。

纲　宋主封其弟光义为晋王，班宰相上。

目　又以弟光美兼侍中，子德昭同平章事。

纲　冬十二月，宋起复卢多逊参知政事。

目　多逊敏给任数，谋多奇中，以翰林学士判史馆。宋主好读书，每取书馆中，多逊预戒吏令必白己，知所取书，因通夕阅览。及召对，宋主问书中事，应答无滞，同列皆服，拜参知政事。未几，以父丧去位，诏起复之。多逊父亿有高识，恶其子所为，曰：“赵普，元勋也，而小子毁之。我得早死，不见其败，幸也！”

纲　甲戌，秋九月，宋遣曹彬将兵伐江南。

目　宋主欲伐江南而无名，遣知制诰李穆谕江南主入朝。江南主欲从之，其门下侍郎陈乔、内史舍人张洎皆劝其主无入朝，江南主遂称疾固辞，而遣使求封册。宋主不许，命梁迥复使讽之入朝，江南主不答。迥还，宋主乃命曹彬为西南路行营都部署，潘美为都监，曹翰为先锋，将兵十万以伐之。

自王全斌平蜀，多杀降卒，宋主每恨之。至是，彬等入辞，宋主诫彬曰：“江南之事，一以委卿。切勿暴掠生民，务广威信，使自归顺，不烦急击也。”又曰：“城陷之日，慎无杀戮。设若困斗，则李煜一门不可加害。”且以剑授彬曰：“副将而下，不用命者斩之。”潘美等皆失色。

彬自荆南发战舰东下，江南屯戍皆谓每岁宋所遣巡兵，但闭壁自守，奉牛酒犒师。寻觉异于他日，池州将戈彦弃城走。彬入池州，败江南兵于铜陵，进次采石矶。

纲　冬十一月，宋潘美渡江，江南将郑彦华等拒战，败走。

目　初，江南池州人樊若水举进士不第，因谋归宋，乃渔钓于采石江上，乘小舟，载丝绳其中，维南岸，疾棹抵北岸，凡十数往返，得其江之广狭。因诣汴上书，言江南可取状，请造浮梁以济师。宋主然之，以为右赞善大夫。遣使往荆、湖造黄黑龙船数千艘，又以大舰载巨竹自荆渚而下。或谓江阔水深，古未有浮梁而济者，乃先试于石牌口，移置采石，三日而成，不差尺寸。潘美因帅步兵渡江，若履平地。江南主以镇海节度使、同平章事郑彦华督水军万人，都虞候林真领步军万人，同逆宋师。彦华以战舰鸣鼓溯流而上，急趋浮梁；潘美麾兵击败之。真以所部接战，彦华不能救，亦败。

纲　宋始修日历。

目　史馆修撰扈蒙请修日历，宋主从之。命宰辅日录时政送史馆，仍以卢多逊专其职。

纲　乙亥，宋太祖神德皇帝开宝八年，春二月，曹彬大败江南兵于秦淮，进围金陵。

目　彬连破江南兵于白鹭洲、新林港，遣田钦祚攻溧水，江南统军使李雄谓诸子曰：“吾必死于国难，尔曹勉之。”父子八人皆没于陈，钦祚遂克溧水。彬大军进次秦淮，江南兵水陆十万陈于城下。时舟楫未具，潘美率兵先赴，令曰：“美提骁果数万人，战胜攻取，岂限此一衣带水而不径渡乎！”遂涉水，大军随之，江南兵大败。马军都虞候李汉琼率所部取巨舰，实以葭苇，乘风纵火，拔其城南水寨，又拔关城，守陴者争遁，溺死千计。

纲　夏四月，彗星见东方。

纲　冬十月，江南主使徐铉来乞缓师，不许。

目　江南都虞候刘澄以润州降。江南主危迫，遣学士承旨徐铉求缓师。铉至，言于宋主曰：“李煜无罪，陛下兵出无名。煜以小事大，如子事父，未有过失，奈何见伐？”宋主曰：“尔谓父子为两家可乎？”铉不能对而还。逾月，江南主复遣铉乞缓师，以全一邦之命。铉见宋主，论辩不已，宋主按剑怒曰：“不须多言！江南亦有何罪，但天下一家，卧榻之侧，岂容他人鼾睡邪！”铉惶恐辞归。

纲　十一月，曹彬克金陵，江南主煜降。门下侍郎陈乔死之。

目　彬遣人谓江南主曰：“事势如此，所惜者一城生聚耳。若能归命，策之上也。某日城必破，宜早为之所。”江南主不听。一日，彬忽称疾不视事，诸将皆来问疾。彬曰：“余之疾，非药石所能愈，惟须诸君诚心自誓，以克城之日，不妄杀一人，则自愈矣。”诸将许诺，共焚香为誓。明日，彬即称愈；又明日，城陷。

初，陈乔、张洎约同死社稷，然洎实无死志，至是乔径入白江南主曰：“今日国亡，愿加显戮以谢国人。”江南主曰：“此乃历数，卿死无益也。”乔曰：“纵不杀臣，臣何面目以见士人乎！”遂自缢死。

勤政殿学士锺倩，朝服坐于家，兵及门，亦举族死之。

江南主率臣僚诣军门请罪，彬慰安之，待以宾礼，煜遂与其宰相汤悦等四十五人赴汴京。

彬自出师至凯旋，士众畏服，无敢轻肆。克城之日，兵不血刃。捷至，群臣称贺。宋主泣曰：“宇县分割，民受其祸，攻城之际，必有横罹锋刃者，实可哀也。”命出米十万赈恤之。

纲　丙子，九年，春正月，曹彬振旅而还。诏赐李煜爵违命侯。

目　彬俘江南主李煜还汴；帝御明德门，令煜君臣至楼下待罪。诏并释之，封煜违命侯。帝责张洎曰：“汝教煜不降，使至今日。”因出洎所草召上江援兵蜡丸书示之。洎谢曰：“书实臣所为。犬吠非其主，此其一耳；他尚多。今得死，臣之分也。”帝奇之，以为太子中允。

纲　二月，以曹彬为枢密使。

目　初，彬之伐江南也，帝谓曰：“俟克李煜，当以卿为使相。”潘美预以为贺，彬曰：“不然。夫是行也，仗天威，遵庙谟，乃能成事，吾何功哉，况使相极品乎！”美曰：“何谓也？”彬曰：“太原未平耳。”及还，帝谓曰：“本授卿使相，然刘继元未下，姑少待之。”美视彬微笑，帝诘之，美以实对，帝亦大笑，乃赐彬钱五十万。彬退曰：“人生何必使相，好官不过多得钱耳。”未几，乃拜枢密使。

纲　吴越王俶来朝。

目　帝谓吴越使者曰：“元帅克毗陵，有大功，俟平江南，可暂来与朕一相见，以慰延想，即当复还。朕三执圭币以见上帝，岂食言乎！”至是，俶与妻孙氏、子惟浚入朝。帝赐礼贤宅以居，亲幸宴之，赏赉甚厚。留两月遣还，赐以一黄袱，封识甚固，戒俶曰：“途中宜密观。”及启之，则皆群臣乞留俶章疏也，俶益感惧。

纲　三月，以子德芳为贵州团练使。

纲　帝如西京。夏四月，郊，大赦。

目　帝以江表底定，方内大同，欲西幸以行郊礼。一月，如西京，次巩县，遂拜安陵，至洛阳。四月，祭天地于南郊，都民垂白者相谓曰：“我辈少经乱离，不图今日复观太平天子仪卫。”有泣下者。祭毕，大赦。

纲　还宫。

目　帝欲留都洛阳，群臣咸谏，弗听。晋王光义言其非便，帝曰：“迁河南未已，终当居长安耳。”光义问其故，帝曰：“吾欲西迁，据山、河之胜以去冗兵，循周、汉故事以安天下也。”光义曰：“在德不在险。”力请还汴。帝不得已，从之，因叹曰：“不出百年，天下民力殚矣！”

纲　曹翰屠江州，杀江南守将胡则。

目　江南州郡皆降，独江州指挥使胡则，杀刺史谢彦实集众固守。曹翰围之四月余，则力屈被执，翰杀之，因纵兵悉取货财，而屠其民。

纲　秋八月，遣侍卫都指挥使党进率兵伐汉。九月，败汉兵于太原，契丹救之。

纲　帝幸晋王光义第。

目　帝友爱光义，数幸其第，恩礼甚厚。光义尝有疾，亲为灼艾，光义觉痛，帝亦取艾自灸。每对近臣言：“光义龙行虎步，他日必为太平天子，福德非吾所及也。”

纲　冬十月，帝崩，晋王光义即位。

目　癸丑，帝崩。甲寅，晋王即位，号宋后为开宝皇后，迁之西宫。

帝享年五十，性孝友，节俭，质任自然，不事矫饰。一日罢朝坐便殿，不乐者久之。左右请其故，曰：“尔谓天子容易为邪！早作，乘快误决一事，故不乐耳。”宫中苇帘，缘用青布。常服之衣，浣濯至再。永康公主常衣贴绣铺翠襦，帝曰：“汝服此，众必相效。”禁之。主一日劝帝以黄金饰肩舆，帝曰：“我以四海之富，宫殿饰以金银，力亦可办，但念我为天下守财耳，岂可妄用。”

初，颇好猎，一日逐兔，马蹶坠地，因引佩刀刺马杀之。既而悔曰：“吾为天下主，轻事田猎，又何罪马哉！”自是不复猎。

尤注意刑辟，尝读二典，叹曰：“尧、舜之罪四凶，止从投窜，何近代法网之密邪！”故定为折杖法，以递减流徒杖笞之刑。自开宝以来，犯大辟，非情理深害者，多得贷死，惟赃吏弃市，则未尝贳。

纲　以弟廷美为开封尹，封齐王；兄子德昭封武功郡王；德芳为兴元尹。

纲　以卢多逊同平章事，楚昭辅为枢密使。

纲　十二月，大赦，改元。

纲　诏群臣论列者即时引对。

纲　初诏诸道转运使纠察官吏。

纲　罢河东兵。





太宗皇帝


纲　丁丑，太宗皇帝太平兴国二年，春二月，赐礼部进士吕蒙正等及第。

目　初，太祖幸洛阳，张齐贤以布衣献策条陈十事，内四说称旨，齐贤坚执其余策皆善；太祖怒，令武士拽出之。及还，语帝曰：“我幸西都，唯得一张齐贤，我不欲爵之以官，异时可使辅汝为相也。”是时，齐贤亦在选中，有司失于抡择，寘于下第；帝不悦，故一牓自吕蒙正以下尽赐及第。

纲　二月，帝更名炅。

纲　夏四月，葬永昌陵。

纲　秋九月，容州初贡珠。

纲　冬十月，初榷酒酤。

纲　十一月朔，日食既。

纲　戊寅，三年，春二月，立崇文院。

目　初置三馆于长庆门北，谓之西馆。帝临幸，恶其陋，命有司于升龙门东北创立三馆。至是成，赐名崇文院，迁西馆书贮焉，凡八万卷。

纲　夏五月，吴越王俶以其地来归，诏封俶为淮海国王。

纲　秋七月，以孔宜袭封文宣公。

目　宜知星子县回，献所为文。帝召问孔子世嗣，遂命袭封。宜因言历代以圣人之后，不预庸调。周显德中遣使均田，遂抑为编户。诏特复其家。

纲　冬十月，置内藏库。

目　帝幸左藏库，语薛居正曰：“此金帛如山，用何能尽。先帝每焦心劳虑，以经费为心，何其过也。”诏改为内藏库，并以封桩库属焉。

纲　己酉，四年，春正月，以潘美为北路都招讨使。

纲　新浑仪成。

目　司天监生张思训本唐李淳风、梁令瓒之法，创式以献，制于禁中，日月行度，成于自然，不假人运，比旧制尤为精妙。命置文明殿东南鼓楼，擢思训为浑仪丞。

纲　二月，帝自将伐汉。

目　帝欲以齐王廷美掌留务。开封判官吕端言于廷美曰：“上栉风沐雨以申吊伐，王地处亲贤，当表率扈从；若掌留务，非所宜也。”廷美遂请行，帝许之，以沈伦为东京留守，王仁赡为大内都部署。

纲　二月，契丹救汉，都部署郭进邀击于白马岭，大败之。

纲　夏四月，帝至太原，督诸军围城。五月，汉主继元降，诏赐爵彭城郡公。

目　潘美等屡败汉兵，进筑长连城，围太原，矢石交下如雨。汉外援不至，饷道又绝，城中大惧。帝至，督战益急，城无完堞。帝虑城陷杀伤者众，诏谕继元降。继元率官属缟衣纱帽待罪城台下，帝释之，封彭城郡公。帝作平晋诗，命从臣和。

纲　徙太原民于并州。

目　诏毁太原旧城，改为平晋县，以榆次县为并州，遣使分部徙太原民居之。

纲　帝发太原，六月，遂伐契丹，围幽州。秋七月，与契丹耶律休哥大战于高梁河；败绩，乃还。

纲　八月，皇子武功王德昭自杀。

目　初，德昭从帝征幽州，军中尝夜惊，不知帝所在。有谋立德昭者，帝闻不悦。及还，以征北不利，久不行太原之赏，德昭以为言。帝大怒，曰：“待汝自为之，赏未晚也。”德昭退而自刎。帝闻之惊悔，往抱其尸哭曰：“痴儿，何至此邪！”追封魏王，谥曰懿。

纲　九月，以杨业为代州刺史。

目　业本汉建雄节度使刘继业，帝克太原，闻其勇，召见，复杨姓。以其老于边事，拜代州刺史。业善战，号“杨无敌”。

纲　冬十月，进封齐王廷美为秦王。

目　论平汉功也。文武诸臣，进秩有差。

纲　庚辰，五年，春二月，定差役法。

目　从京西转运使程能请，定诸州户为九等，上四等充役，下五等免之。

纲　三月，卫公刘卒。

目　有口辩，帝之将伐北汉也，宴近臣于禁中，进言曰：“朝廷威灵及远，四方僭伪之主，今日尽在坐中。旦夕平太原，刘继元又至，臣率先来朝，愿得执梃为诸国降王长。”帝大笑。至是卒，追封南越王。

纲　杨业败契丹于雁门，杀其将萧咄李。

目　契丹兵十万寇雁门，业领麾下数百骑，自西陉出至雁门北口，南向击之。契丹兵大败，杀其节度使、驸马侍中萧咄李。自是契丹畏业，每望见旌旗即引去。主将多嫉之，或潜上谤书，帝皆不问，封其书付业。

纲　冬十月，契丹寇瓦桥关。十一月，帝自将御之，次于大名，契丹军退，乃还。

目　契丹主贤围瓦桥关，耶律休哥帅精骑渡水而战，宋军大败，休哥追至莫州。十一月，帝自将御之。时关南诸将已破契丹，帝次大名，诸将复战于莫州，败绩。会契丹主引去，帝欲遂取幽州，李昉力陈其未可，乃诏曹翰部署诸将而还。

帝既还京，议者皆言宜速取幽、蓟。张齐贤上疏曰：“圣人举事，动在万全，百战百胜，不若不战而胜。自古疆埸之难，非尽由戎狄，亦多边吏扰而致之；若缘边诸军，抚御得人，但使峻垒深沟，畜力养锐，以逸自处，则边鄙宁，而河北之民获休息矣。臣又闻：家六合者，以天下为心，岂止争尺寸之土，角戎狄之势而已。是故圣人先本而后末，安内以养外，尧、舜王道无他，广推恩于天下之民尔。民既安利，则戎狄敛衽而至矣。”





纲鉴易知录卷六五


宋纪


太宗皇帝


纲　辛巳，六年，春三月，皇子兴元尹德芳卒。

纲　夏六月，薛居正卒。

目　居正辅相十八年，宽简不苛察，众论贤之。因服丹砂遇毒，方奏事疾作，舆归遂卒。帝亲临其丧，为之流涕。居正子惟吉，素无行，帝存问其家，因曰：“不肖子安在？颇改节否？不克负荷先业，奈何？”惟吉伏丧侧，惧赧不敢起。自是，尽革故态，读书，亲贤士，修饬为善。其后帝数委以大藩，所至称治。

纲　秋九月，罢左拾遗田锡。

目　时卢多逊专政，群臣章奏必先白多逊，然后敢通。又必于门署状，云“不敢妄陈利便，希望恩荣”。锡贻书多逊，乞免署状，多逊不悦，出锡为河北南路转运副使。锡因入辞，直进封事，言朝廷大体者四。其一：乞修德以来远，宜罢交州屯兵。其二言：今谏官不闻廷争，给事中不闻封驳，左右史不闻升陛记言动，御史不敢弹奏，中书舍人未尝访以政事，集贤院虽有书籍而无职官，秘书省虽有职官而无图籍，愿择才任之使各司其局。其三言：辟西苑，广御池，而尚书省湫隘，郎官无本局，尚书无听事，九寺、三监寓天街之两廊，贡院就武成王庙，是岂太平之制度邪！愿别修省寺，用列职官。其四言：按狱官令枷、杻、钳、锁皆有定式，今以铁为枷，于法所无，去之可也。帝览疏，优诏褒答，赐钱五十万。

纲　以赵普为司徒，兼侍中。

目　普奉朝请累年，卢多逊益毁之，谓普初无立上意；普郁郁不得志。会晋邸旧僚柴禹锡、赵镕、杨守一告秦王廷美骄恣，将有阴谋窃发。帝疑，以问普，普因言“原备枢轴，以察奸变。”且自陈曰：“臣忝旧臣，为权幸所沮。”遂备道预闻昭宪太后顾命，及前朝上表自诉等事。帝发金匮，得誓书，及览普前表，因召见，谓曰：“人谁无过，朕不待五十，已知四十九年非矣。”乃拜普司徒，兼侍中，封梁国公。

纲　以石煕载为枢密使。冬十一月，楚昭辅罢。

纲　女真遣使入贡。

纲　壬午，七年，春三月，罢秦王廷美为西京留守。夏四月，以柴禹锡为枢密副使。

目　或又告廷美欲因帝幸西池为乱，遂罢廷美开封尹。以上变，进禹锡枢密副使，杨守一枢密都承旨，赵镕东上门使。初，昭宪太后遗命太祖传位于帝，意欲帝传之廷美以及德昭，故帝即位之初，命廷美尹开封，而德昭、德芳等皆称皇子。及德昭不得其死，德芳相继夭殁，廷美始不自安。他日，帝以传国意访之赵普，普对曰：“太祖已误，陛下岂容再误。”廷美遂得罪。

纲　以窦偁、郭贽参知政事。

目　初帝尹开封，偁为判官，以推官贾琰佞谀，于坐叱之曰：“贾氏子巧言令色，岂不愧于心哉！”众皆失色。帝因重偁之直，至是谓偁曰：“赏卿之叱贾琰也。”

纲　勒秦王廷美就第，流卢多逊于崖州。

目　赵普复相，多逊不自安，普屡讽令引退，而多逊贪固权位，不能决。会普廉得多逊交通秦王事，帝大怒，责授兵部尚书，越二日下御史狱，命翰林承旨李昉等杂治之。多逊具状：“累遣中书守堂官赵白以机事密告廷美。且云：‘愿宫车晏驾，尽力事大王。’廷美亦遣小吏樊德明报多逊云：‘承旨言，正会我意。’因遗之弓箭，多逊受之。”狱上，诏文武集议，王溥等奏：“延美、多逊诅咒怨望，大逆不道，宜正刑章。”诏削夺多逊官爵，流崖州，并徙其家属期亲于远裔。赵白、樊德明等悉斩于都门外。廷美勒归私第。

纲　沈伦罢。

纲　五月，贬秦王廷美为涪陵县公，安置房州。

目　赵普又以廷美居西京非便，讽知开封府李符上言：“廷美不悔过而怨望，乞徙远郡，以防他变。”诏降封廷美为涪陵县公，房州安置。普又恐符言泄，乃坐符他事，贬宁国司马。

纲　定难留后李继捧入朝，献银、夏、绥、宥四州。六月，继捧弟继迁叛走地斤泽。

目　夏州自李思恭以来，未尝亲朝中国，至是继捧率其族入朝，帝嘉之，赐赉甚厚。继捧陈其诸父、昆弟多相怼怨，乞纳其境内夏、绥、银、宥四州，留京居之。帝为遣使如夏州护缌麻已上亲赴阙，以曹光实为四州都巡检使。

时继捧族弟定难军都知蕃落使继迁留居银州，闻使至，乃诈言乳母死，出葬于郊，遂与其党数十人奔入地斤泽，出其祖像以示戎人，戎人拜泣，从者日众。泽距夏州东北三百里。

纲　秋九月，契丹耶律贤死，子隆绪立。

纲　冬十一月，以李继捧为彰德节度使。

目　帝尝问继捧曰：“汝在夏州用何道以制诸部？”对曰：“羌人鸷悍，但羁縻而已，非能制也。”

纲　癸未，八年，春正月，罢枢密使曹彬，以王显、弭德超为枢密副使。

目　酒坊使弭德超有宠于帝，觊代曹彬之位，乃自镇州乘传以急变闻，曰：“彬秉政久，得士心，将为不利。”且诬以事为征，帝信之。郭贽极言救解，不听，遂出彬为天平节度使，而以显、德超并为副使。

纲　二月，以宋琪参知政事。

纲　三月，宴进士于琼林苑。

目　帝亲试礼部贡士于讲武殿，始分三甲，锡宴于琼林苑，宠之以诗，遂为定制。

纲　夏四月，弭德超有罪，流琼州。

目　德超以不得枢密使，怨望，居常怏怏。一日诟王显、柴禹锡曰：“我言国家大事，有安社稷功，止得线许大官；汝等何人，反在吾上。我实耻之！”言颇侵帝。显奏之，诏鞫问，德超具伏，遂夺官秩，禁锢琼州而死。帝始悟曹彬之诬，待之加厚。

纲　六月，以王显为枢密使。

目　帝语显曰：“卿世家本儒，少遭兵乱失学，今典机务，无暇博览群书，能熟读军戒三篇，亦可免于面墙。”因取赐之。

纲　秋七月，郭贽免，以李昉参知政事。八月，石熙载罢。

纲　冬十月，以姚坦为益王府翊善。

目　王，帝第五子元杰也。尝作假山，召僚属置酒，众皆褒美，坦独俯首。王强使视之，坦曰：“但见血山，安得假山。”王惊问故，坦曰：“坦在田舍时，见州县督税，上下相急，父子兄弟鞭笞苦楚，血流满身。此假山皆民租所出，非血山而何！”时帝亦为假山未成，闻之亟毁焉。王每有过失，坦辄尽言规正。左右教王称疾，帝忧甚，召乳母问状。乳母曰：“王本无疾，徒以姚坦检束，不得自便耳。”帝怒曰：“吾选端士辅王为善，今乃使我逐正人！王年少，岂解此也，必尔辈教之。”杖乳母于后园，召坦慰谕之。

纲　赵普罢。

目　普罢为武胜军节度使，帝作诗饯之，赐宴长春殿。普奉诗泣曰：“陛下赐臣诗，当刻石与臣朽骨同葬泉下。”帝为之动容。翌日，帝谓宰相曰：“普有功国家，朕昔与游，今齿发衰矣，不欲烦以枢务，择善地处之。因诗以导意，普感激泣下，朕亦为之堕泪。”宋琪对曰：“昨普至中书，执御诗涕泣，谓臣曰：‘此生余年，无阶上答，庶希来世，得效犬马力。’臣昨闻普言，今复闻宣谕，君臣始终，可谓两全。”

纲　十一月，以宋琪、李昉同平章事，李穆、吕蒙正、李至参知政事，张齐贤、王沔签书枢密院事。

目　昉初与卢多逊善，多逊屡谮昉，人或以告，昉曰：“卢与我厚，不当尔。”帝尝语及多逊事，昉颇为解释。帝曰：“多逊居常毁卿不直一钱。”昉始悟。帝由此益重之，遂与琪并相。

帝又谓蒙正曰：“古所谓君臣道合者，情无间耳。凡士未达，见当世之务戾于理者，则怏怏于心；及列于位，得以献可替否，当尽其所蕴。言或未中，亦当佥议而更之，俾协于道。朕固不以崇高自恃，使人不敢言也。”蒙正初入朝堂，有朝士指之曰：“此子亦参政邪？”蒙正佯为不知而过之。同列不能平，诘其姓名，蒙正遽止之曰：“若一知其姓名，则终身不能忘，不若弗知之为愈。”时人服其量。

纲　以吕文仲为翰林侍读，王著为侍书。

目　帝勤于读书，自巳至申，然后释卷。诏史馆修太平御览一千卷，日进三卷。宋琪以劳瘁谏，帝曰：“开卷有益，不为劳也。朕欲周岁读遍是书耳。”每暇日则问文仲以经义，著以笔法。

纲　甲申，雍熙元年，春正月，求遗书。

目　时三馆所贮遗帙尚多，乃诏募中外，有以书来上，及三百卷，当议甄录酬奖，余第卷帙之数，等级优赐；不愿送官者，借其本写之。由是四方之书间出矣。

纲　涪陵公廷美以忧卒。

目　廷美至房州，忧悸成疾，薨，年三十八。追封涪王，谥曰悼，以其子德恭、德隆为刺史。

纲　李穆卒。

目　帝临其丧，哭谓侍臣曰：“穆操履纯正，真不易得。朕方倚用，遽尔沦没，非穆之不幸，乃朕之不幸也！”

纲　夏四月，群臣请封禅，许之。五月，乾元、文明殿灾。六月，诏求直言，罢封禅。

目　帝既诏以十一月有事于泰山，命翰林学士扈蒙等详定仪注矣；五月，乾元、文明二殿灾，诏求直言，遂罢封禅。

知睦州田锡上疏，略曰：“给事中不得其人，左右补遗不举其职，致陛下有朝令夕改，舍近谋远之事。”又言：“时久升平，天下混一，故左取右奉，致陛下以功业自多。然临御九年，四方虽宁，而刑罚未甚措，水旱未甚调，陛下谓之太平，谁敢不谓之太平！陛下谓之至理，谁敢不谓之至理！”又言：“宰相若贤，当信而用之；宰相非贤，当择而任之。何以置之为具臣，而疑之若众人也。”

纲　冬十月，华山隐士陈抟入朝。

目　帝之即位也，召抟入见，待之甚厚，至是复至。帝谓宰臣曰：“抟独善其身，不干势利，方外之士也。”遣中使送至中书。宋琪等从容问曰：“先生得玄默修养之道，可以教人乎？”抟曰：“抟山野之人，于时无用，亦不知神仙黄白之事，吐纳养生之理，非有方术可传。假令白日上升，亦何益于世！今圣上龙颜秀异，有天日之表，博达古今，深究治乱，真有道仁圣之主也。正君臣协心同德、兴化致治之秋，勤行修炼，无出于此。”琪等以闻，帝益重之，赐号希夷先生。还华山，寻卒。

纲　知夏州尹宪袭李继迁，破走之。

纲　十二月，立妃李氏为皇后。

纲　赐京师大酺三日。

纲　乙酉，二年，春二月，李继迁诱杀都巡检使曹光实，遂袭银州据之。

纲　遣知秦州田仁朗等将兵讨李继迁。

纲　夏四月，江南饥。

纲　宴群臣于后苑。

目　先是帝召宰相近臣赏花于后苑，谓之曰：“春风暄和，万物畅茂，四方无事，朕以天下之乐为乐，宜令侍从词臣赋诗。”至是召辅臣、三司使、翰林、枢密、直学士、尚书省四品、两省五品以上、三馆学士，宴于后苑，赏花钓鱼，命群臣赋诗。因习射水心殿。赏花曲宴自此始。

纲　征田仁朗还。五月，副将王侁击李继迁走之，银、麟、夏州蕃内附。

纲　秋九月，废楚王元佐为庶人。

目　元佐，帝长子，少聪警，貌类帝，帝钟爱之。廷美迁房州，元佐尝力救。及廷美死，遂发狂疾，至以小过操梃刃伤侍人。疾少间，帝为赦天下。会重九，诏诸王宴射苑中，元佐以新瘥不预。及诸王宴归，暮过元佐，元佐恚曰：“若等侍上宴，我独不预，是弃我也。”因发愤被酒，夜纵火焚其宫。帝大怒，废为庶人，均州安置。宋琪率百官三上表，请留之京师；帝许之，召还，居于南宫。

纲　遣使如高丽。

目　时议伐契丹，以高丽与之接壤，数为所侵，命韩国华赍诏谕令发兵西会。高丽迁延未即奉诏，国华屡移檄督之；得报发兵，乃还。

纲　冬十二月，宋琪、柴禹锡免。

纲　丙戌，三年，春正月，以曹彬、田重进、潘美等为都部署，将兵伐契丹。

目　初，贺怀浦将兵屯三交，好议边事，与其子知雄州令图上言：“契丹主少，母后专政，宠幸用事，请乘其衅以取燕、蓟。”帝信之，以曹彬为幽州道行营都部署，崔彦进副之；米信为西北道都部署，杜彦圭副之，出雄州；田重进为定州路都部署，出飞狐；潘美为云、应、朔等州都部署，杨业副之，出雁门。

纲　李至罢。

纲　二月，李继迁降契丹。

目　契丹以为定难节度使，都督夏州诸军事。

纲　三月，曹彬取涿州。

纲　田重进败契丹兵于飞狐。

纲　潘美取寰、朔、应、云州。

纲　夏四月，田重进取蔚州。

纲　五月，曹彬引兵退，与契丹耶律休哥战于岐沟，败绩。

纲　契丹复陷蔚、寰州。

纲　潘美副将杨业进兵击契丹，败绩，转战至陈家谷，死之。契丹复陷云、应、朔诸城。

纲　六月，以辛仲甫参知政事。

纲　秋七月，贬曹彬为右骁卫上将军。

纲　以张齐贤知代州。

目　帝以杨业死，访近臣可知代州者。时齐贤以言事颇忤帝意，因请行，乃命与潘美同领缘边兵马。

纲　八月，以王沔、张宏为枢密副使。

纲　冬十二月，契丹隆绪大举入寇，瀛州部署刘廷让与战，败绩。契丹诱执知雄州贺令图，遂掠邢、深、德州。

纲　张齐贤败契丹于代州。

目　契丹薄代州城，副部署卢汉赟畏懦，保壁自固。齐贤选厢军二千出御之，誓众感慨，无不一当百，契丹少却。先是，齐贤遣使约潘美以并师来会战，使为契丹所执，俄而美使至，云：“师出至百井，得密诏，云‘东路王师败衄，并之全军不许出战’，已还州矣。”

时契丹兵塞川，齐贤曰：“敌知美来而不知美退。”乃闭美使室中。夜发兵二百人持一帜负一束刍，距州西南三十里，列帜然刍。契丹遥见火光中有旗帜，意谓并师至，骇而北走。齐贤先伏步卒二千于土镫砦掩击，大败之，斩首数百，获马二千，器械无算。

纲　丁亥，四年，夏四月，张宏免，以赵昌言为枢密副使。

纲　戊子，端拱元年，春正月，亲耕籍田，赦。

纲　二月，改补阙、拾遗为司谏、正言。

目　旧制，台谏有名而不得行其职，帝以失建官本意，故更以新名。

纲　李昉罢。

目　布衣翟颖，性险诞，与知制诰胡旦狎，旦为作大言，使颖上之，且改颖名曰马周，以为唐马周复出也。于是颖击登闻鼓，讼“昉居宰相位，当北方有事之时，不为边备，徒知赋诗宴乐”。帝由是厌昉，遂罢为右仆射。

昉和厚多恕，在位小心醇谨，每有求进用者，虽知其才可取，必正色绝之，已而擢用；或不足用，必和颜温语待之。子弟问其故，昉曰：“用贤人主之事，若受其请，是市私恩也，故峻绝之，使恩归于上。若不用者，既失所望，又无善辞，取怨之道也。”

纲　以赵普为太保，兼侍中，吕蒙正同平章事。

目　帝欲相吕蒙正，以其新进，藉赵普旧德为之表率。会普以籍田入朝，帝遂留为太保，兼侍中。蒙正质厚宽简，有重望，以正道自持，遇事敢言。每论时政，有未允者必固称其不可，帝嘉其无隐，故与普并命。普开国元老，蒙正以后进历官一纪，进同相位，普雅重之。

纲　以王沔参知政事，张宏为枢密副使，杨守一签书枢密院事。

纲　夏五月，作秘阁。

目　诏就崇文院中堂建秘阁，分三馆书籍置其中，以吏部侍郎李至兼秘书监。帝谓至曰：“人君当淡然无欲，勿使嗜好形见于外，则奸佞无自入。朕无他好，但喜读书，多见古今成败，善者从之，不善者改之，如斯而已矣。”至每与李昉、王化基观书阁下，帝必遣使赐宴，且命三馆学士皆预焉。

纲　以李继捧为定难节度使，赐名赵保忠。

目　李继迁侵扰日甚，赵普复请命继捧镇夏州。帝召见，加赐而遣之，且谓曰：“若继迁归款，当授以官也。”

纲　郑州团练使侯莫陈利用有罪，赐死。

目　利用以幻术得幸，骄恣不法，居处服御僭拟乘舆。赵普按其十罪，既命配商州，普复力请诛之。帝曰：“岂有万乘之主，不能庇一人乎。”普曰：“陛下不诛，则乱天下法。法可惜，此一竖子何足惜哉！”帝不得已，命诛之，已而复遣使贷之。使至新安，马旋泞而踣，及出泞易马，至商州，已磔于市矣。闻者快之。

纲　秋八月，邓王钱俶卒。

目　俶薨，辍朝七日，追封秦国王，谥忠懿，命中使护丧葬洛阳。自镠至俶，世有吴越，而俶任太师、尚书令兼中书令者四十年，为天下兵马大元帅者三十五年。既以地归朝，四徙大国，善始令终，穷极富贵，福履之盛，近代无比。

纲　九月，契丹复陷涿州。冬十一月，遂入祁州。

纲　己丑，二年，春正月，契丹陷易州，迁其民于燕。

目　时契丹屡寇边，诏群臣上备戎策。张洎言：“中国御戎，惟恃险阻。今自飞狐以东皆为契丹所有，既失地利，而河朔列壁，皆具城自固，莫可出战，此又分兵之过也。请于沿边建三大镇，各统十万之众，鼎峙而守，仍命亲王出临魏府以控其要，则契丹虽有精兵，岂敢越而南侵。制敌之方，尽于此矣。”宋琪言：“兵，凶器，圣人不得已而用之。若选使通好，弭战息民，此亦策之得也。”李昉、王禹偁亦多以修好为言，帝喜纳之。

纲　自三月不雨，至于夏五月。

目　诏录系囚，遣使分诸路决狱。

纲　秋七月，以张齐贤为枢密副使，张逊签书枢密院事。

目　齐贤复入枢密，赵普荐之也。

纲　彗星出东井。八月，赦。

目　司天言“妖星为灭契丹之象”。赵普上疏谓“此邪佞之言，不足信”。帝避殿减膳，大赦。

纲　作开宝寺塔。

目　藏佛舍利也。高三百六十尺，费亿万计，逾八年始成。知制诰田锡尝上疏云：“众谓金碧荧煌，臣以为涂膏衅血。”帝亦不怒。

纲　都巡检使尹继伦袭契丹耶律休哥于徐河，大败之。

目　朝廷闻契丹复至，遣李继隆发镇、定兵万余，护送粮馈数千乘，趋威虏。休哥闻之，帅精骑数万邀诸途。北面都巡检使尹继伦适领兵徼巡路遇之，休哥不顾而南，继伦曰：“寇蔑视我耳。彼捷还，则乘胜而驱我北去；不捷，亦且泄怒于我，将无遗类矣。为今日计，当卷兵衔枚以蹑之。彼锐气前趋，不虞我之至，力战而胜，足以自树；纵死，犹不失为忠义，岂可泯然为胡地鬼乎！”众皆愤激从命。继伦令秣马，俟夜，人持短兵潜蹑其后，行数十里，至徐河，天未明。休哥去大军四五里，会食讫，将战，继隆方阵于前以待，继伦从后急击，杀契丹一大将，众皆惊溃。休哥方食，失箸，为短兵中其臂，创甚，乘善马先遁，余众引去。契丹为之夺气，自是不敢大入寇。每相戒曰：“当避黑面大王。”以继伦黑面，故云。

纲　大旱。

目　自秋徂冬不雨。田锡上言：“此实阴阳失和，调燮倒置。上侵下之职，而烛理未尽，下知上之失，而规过未能。”疏入，帝及宰臣皆不悦，出锡知陈州。

纲　庚寅，淳化元年，春正月，赵普罢。

纲　夏四月，诏贷江州义门陈兢粟。

目　兢，陈宜都王叔明之后，九世同居，长幼凡七百口，不畜仆妾，上下姻睦，人无间言。每食必群坐广堂，未成人者别为一席。有犬百余，共一牢食，一犬不至，群犬亦皆不食。唐僖宗及南唐时旌其门，开宝初免徭役。至兢子侄益众，常苦乏食，知州康戬言于朝，诏本州每岁贷粟二千石。

纲　冬十二月，契丹封李继迁为夏王。

纲　辛卯，二年，春，旱、蝗。

目　时连岁旱、蝗，是年尤甚，祷雩无应，帝手诏宰相曰：“朕将自焚以答天谴。”翌日，大雨，蝗尽死。

纲　闰二月，辛仲甫罢。

纲　夏四月，以张齐贤、陈恕参知政事，张逊、温仲舒、寇准为枢密副使。

目　初准为枢密直学士，尝奏事殿中，语不合，帝怒起，准辄引帝衣请复坐，事决乃退，帝嘉之。及旱、蝗，帝召近臣问以得失，众以“天数”对。准曰：“洪范天人之际，应若影响。大旱之证，盖刑有所不平也。”帝怒，起入禁中。顷之，复召准，问以不平状。准曰：“愿召二府至，臣即言之。”二府入，准乃曰：“顷者祖吉、王淮皆侮法受赇。吉赃少，乃伏诛；淮以参政沔之弟，盗主守财至千万，止杖之，仍复其官：非不平而何？”帝以问沔，沔顿首谢。于是切责沔，而以准为可大任，遂有是命。

纲　张宏罢。

纲　五月，以谢泌为左司谏。

目　上修正殿，颇施彩绘。泌为右正言，因对陈其事。即日命代以赭垩，赐泌金紫，拜左司谏。泌入谢曰：“陛下从谏如流，故臣得以尽诚。如唐末孟昭图者，朝上谏疏，暮不知所在，如此安得不乱！”帝动容久之。

纲　置诸路提刑官。

纲　六月，忠武节度使、韩公潘美卒。

纲　秋七月，李继迁请降，以为银州观察使，赐姓名赵保吉。

纲　八月，置审刑院。

目　帝虑大理刑部吏舞文巧诋，乃置审刑院于禁中，以李昌龄知院事。置详议官六员，凡狱上奏，先达院印讫，付大理刑部断覆以闻，乃下院详议，申覆裁决讫，以付中书省行之；其未允者，宰相覆以闻，始命论决。

纲　九月，王沔、陈恕、吕蒙正罢。

目　吕蒙正为首相，以宽简居位，政事多决于沔。沔听察敏辩，有适时材，然性苛刻少诚，谒见者必啖以甘言，既而进退非允，人胥怨之。又素与张齐贤、陈恕不协，及二人参知政事，沔不自安，虑僚属有以中书旧事告齐贤、恕者。会司谏王禹偁言：“宰相枢密不得于本厅见客，许于都堂延接，以杜私请。”沔喜，即奏行之。司谏谢泌以为“如此，是疑大臣以私也”，疏驳之，帝追还前诏，沔遂罢。

时帝怒户部使樊知古所部不治，恕闻，密以语之，觊其修举。知古诉于帝，帝怒恕漏言，亦坐免。

度支判官宋沆伏奏疏，请立太子，词意狂率。帝怒，贬沆，而沆乃蒙正妻族也，遂罢蒙正为吏部尚书。

时三日之间，连罢三相，因有奏毁者，帝语之曰：“蒙正有大臣体，沔甚明敏。”毁者惭而止。

纲　以李昉、张齐贤同平章事，贾黄中、李沆参知政事。

目　初，黄中再典贡部，多拔寒畯，及掌吏部，选除拟精当。沆尝侍宴，上目送之曰：“风度端凝，真贵人也。”至是并拜。

纲　王显免，以张逊知枢密院事，温仲舒、寇准同知院事。

纲　冬十月，赵保忠叛降契丹，契丹封为西平王。

纲　女真请伐契丹，不许。

纲　十一月，以毕士安为翰林学士。

目　先是翰林学士承旨苏易简续翰林志二卷以献，帝嘉之，赐诗二章，又飞白书“玉堂之署”四字，令榜于厅额，曰：“永为翰林美事。”于是知制诰范杲献玉堂记，请备其职。帝恶其躁竞，出知濠州，乃以士安为学士。执政欲用谏议大夫张洎，帝曰：“洎文学、资任不下士安，第德行不及耳。”

纲　壬辰，三年，夏六月，置常平仓于京师。

目　先是旱，大蝗，诏遣使决诸州狱。五月，雨，蝗尽殪。至是京畿谷贱，帝遣使增价籴贮之，俟岁饥则减价粜，名曰“常平仓”，遂为永制。

纲　秋七月，赵普卒。

目　普卒，年七十一。帝闻之震悼，谓近臣曰：“普能断大事，尽忠国家，真社稷臣也。”

普性深沉，有岸谷。少习吏事，寡学术，及为相，太祖劝以读书，遂手不释卷，每归私第，阖户启箧，取书诵之竟日。及次日临政，处决如流。既卒，家人发箧视之，则论语二十篇也。

纲　召终南隐士种放，不至。

目　放，洛人，沉默好学，隐居终南，以讲习为业，从学者众，资以养母。母亦能乐道，薄滋味。放不喜浮图，尝裂佛经以制帐帷。所著有蒙书及嗣禹说。转运使宋惟幹言其才行，诏使召之。其母恚曰：“常劝汝勿聚徒讲学，身既隐矣，何用文为？果为人知，而不得安处。我将弃汝深入穷山矣！”放乃称疾不起。其母尽取其笔砚焚之，与放转居穷僻，人迹罕至。帝嘉其节，命有司时加存问。

纲　癸巳，四年，春二月，置审官院。

目　初，帝虑中外官吏清浊混淆，命官考课，号磨勘院，至是改为审官院，掌审京朝官；其幕职州县官，别置考课院主之。

纲　青神民王小波作乱。

目　初蜀亡，其府库之积悉输汴京，后任事者竞起功利，于常赋外更置博买务，禁商贾不得私市布帛。蜀地狭民稠，耕稼不足以给，由是小民贫困，兼并者益籴贱贩贵以规利。青神民王小波因聚众为乱，且曰：“吾疾贫富不均，今为汝均之！”贫者争附。遂攻青神，掠彭山，杀县令齐元振，剖其腹，实之以钱，恶其诛求无厌也。贼党由是愈炽，旁邑响应。

纲　三月，以何承矩为河北屯田制置使。

纲　夏五月，以钱若水为翰林学士。

目　帝谓侍臣曰：“学士之职，亲切贵重，非他官可比，朕常恨不得为之。”又曰：“士之学古入官，遭时得位，纡朱拖紫，足以为荣矣，得不竭诚以报国乎。”若水对曰：“高尚之士不以名位为光宠，忠正之士不以穷达易志操。其或以爵禄位遇之故，而效忠于上，中人以下者之所为也。”

纲　六月，张齐贤罢，以吕端参知政事。

纲　以向敏中、张咏同知银台、通进司。

目　二司旧隶枢密院，至是始以敏中、咏同知司事，隶门下，主视章奏案牍，以稽出入，盖给事中之职也。

纲　张逊、寇准免，以柴禹锡知枢密院事，刘昌言同知院事。

目　逊素与准不协。一日，准与温仲舒并辔晚归，有狂民迎马首呼万岁，街使王宾与逊雅相厚，因奏民迎准拜呼万岁。准自辨云：“实与仲舒同行，而逊令宾独奏臣。”因互发其私，帝恶之，乃左降逊为右领军卫将军，出准知青州。准既罢，帝念之不置，语左右曰：“寇准在青州乐乎？”左右揣帝意且复召用，因对曰：“陛下思准不少忘；闻准日纵酒，未知亦念陛下否？”帝默然。

纲　秋九月，大水。冬十月，河决澶州。

纲　李昉、贾黄中、李沆、温仲舒罢。

纲　以吕蒙正同平章事，苏易简、赵昌言参知政事，赵镕、向敏中同知枢密院事。

目　蒙正尝因召对论及征伐，帝曰：“朕比年征讨，盖为民除暴，苟好功黩武，则天下之人熸亡尽矣。”蒙正对曰：“治国之要，在内修政事，则远人来归，自致安静。”帝然之。

易简在翰林八年，帝待之若宾友。旧制，欲授台辅，必使天下稔其名望，而后正位。易简以亲老急于进用，因亟言时政得失，遂入政府。自是帝不复有款接意，但正色责吏事而已，易简悔之。

时西北用兵，枢机之任，专主谋议。敏中明辨，有才略，遇事敏速，凡二边道路、斥候、走集之所，莫不周知。帝器之。

纲　闰月，以陈恕为三司总计使。

目　时复置三司使，而罢盐铁、户部、度支三使。分天下郡县为十道，曰河南、河东、关西、剑南、淮南、江南东、西、浙东、西、广南。以京东为左计，西为右计。恕为总计使，魏羽为左计使，董俨为右计使，中分十道以隶焉，而各道则署判官以领其事，凡涉计度者三使通议之。恕言：“官司各建，政令互出，难以经久。”帝不听。

纲　十二月，王小波死，其党李顺陷蜀邛州永康军。

纲　甲午，五年，春正月，李顺陷成都；以宦者王继恩为两川招安使，讨之。

纲　赵保吉寇灵州，以李继隆为河西都部署，讨之。

纲　三月，李继隆入夏州，执赵保忠赴京师。

纲　夏四月，削赵保吉姓名，堕夏州城。

纲　置起居院。

目　右谏议大夫张佖请置起居院，修左右史之职为起居注与时政记，逐月终送史馆，以备修日历。上嘉之，乃置院于禁中，命梁周翰等掌其事。周翰请以所撰先进御，后付史馆，从之。起居注进御始此。

纲　五月，王继恩复成都，获李顺诛之，其党张馀复陷嘉、戎诸州。

纲　秋八月，以王继恩为宣政使。

目　中书以继恩讨蜀寇功，欲除宣徽使，帝曰：“朕读前代史，不欲令宦官预政。宣徽使，执政之渐也，止可授以他官。”宰相力言继恩有大功，非此不足以赏。帝怒，深责之，乃命学士张洎、钱若水议，别立宣政使以授之。

纲　以张咏知益州。

目　王继恩、上官正、宿翰等总兵讨贼，渐有成功，顿师不进，专务饮博；其下恣横剽掠，余寇势复张大。咏至，勉正等亲行，临发举酒属军校曰：“尔曹蒙国家厚恩，此行当平荡丑类；若老师旷日，即此地还为尔死所矣！”正由是决行深入，大致克捷。

时寇掠之际，民多胁从，咏谕以恩信，使各归田里。且曰：“前日李顺胁民为贼，今日吾化贼为民，不亦可乎。”其为政恩威并用，蜀民畏而爱之。先是城中屯兵尚三万人，无半月之食，咏知民间旧苦盐贵，而廪有余积，乃下其估，听民以米易盐。未逾月，得米数十万斛。咏度有二岁备，乃奏罢陕西粮运。帝闻之，喜曰：“此人何事不能了，吾无忧矣！”

纲　九月，以襄王元侃为开封尹，进封寿王。

目　帝在位久，储贰未定，冯拯等上疏言之。帝怒，斥之岭南，中外无敢复言者。寇准自青州召还，入见，帝曰：“朕诸子孰可以付神器者？”准曰：“陛下为天下择君，谋及妇人、中官不可也。唯陛下择所以副天下望者。”帝俯首久之，屏左右曰：“襄王可乎？”准曰：“知子莫若父。圣意既以为可，愿即决定。”遂以元侃为开封尹，进封寿王。元侃，帝第三子也。

纲　以寇准参知政事。

纲　冬十二月，以陈恕为盐铁使。

目　总计使果不便，乃罢之。复以三司、两京、十道归三部，各置使，以恕为盐铁使。恕有心计，厘去宿弊，帝深器之，亲题殿柱曰“真盐铁陈恕”。恕每便殿奏事，帝或未察，至形诮让；恕踧踖退至殿壁，俟帝意稍解复进，悫执前论，终不易，帝亦多从之。

纲　乙未，至道元年，春正月，帝观灯于乾元楼。

目　帝以上元御乾元门楼观灯赐宴，见京师繁盛，谕近臣曰：“五代之际，生灵凋丧，当时谓无复太平之日矣。朕躬览庶政，万事粗理，每念上天之贶，致此繁盛，乃知理乱在人。”吕蒙正避席曰：“乘舆所在，士庶走集，故繁盛如此。臣尝见都城外不数里，饥寒而死者甚众。愿陛下亲近以及远，苍生之幸也。”帝变色不言。蒙正侃然复位，同列咸多其伉直。

纲　刘昌言免，以钱若水同知枢密院事。

纲　二月，四川都监宿翰获张馀于嘉州，蜀盗平。

纲　夏四月，吕蒙正、柴禹锡、苏易简罢。

目　帝尝欲遣人使朔方，谕中书选可责以事者。蒙正以名上，帝不许。他日三问，三以其人对。帝怒曰：“卿何执邪！”蒙正对曰：“臣非执，臣不欲用媚道妄随人主意以害国事。”因称其人可使，余人不及。同列竦息不敢动。帝退谓左右曰：“蒙正气量我不如。”即而卒用其人，果称职。至是罢相，判河南。

纲　以吕端同平章事，张洎参知政事，赵镕知枢密院事。

目　初帝欲相端，或曰：“端为人糊涂。”帝曰：“端小事糊涂，大事不糊涂。”决意用之。端持重，识大体，时同列奏对多异议，惟端罕所建明，一日内札戒谕：“自今中书事，必经吕端参酌，乃得闻奏。”端愈谦让不敢当。

洎博涉经史，善持论，为翰林学士。帝尝谓近臣曰：“张泊富有文艺，至今尚苦学，江东士人之冠也。”甚见宠遇。洎初为寇准官属，甚恭谨。每为准规画，准心伏，以兄事之，极荐其才，遂与准同列，奉之愈谨，政事一决于准，无所参预，惟专修时政记，甘言善柔而已。

纲　开宝皇后宋氏崩，贬翰林学士王禹偁知滁州。

目　后疾甚，迁于故燕国长公主第，崩，权殡普济佛舍，谥曰孝章皇后，群臣不成服。禹偁对客言：“后尝母仪天下，当遵旧礼。”帝不悦，坐谤讪，责知滁州。禹偁立朝敢言，以直躬行道为己任，不为流俗所容，故屡见斥。

纲　六月，以李继迁为鄜州节度使；继迁不奉诏。

纲　秋八月，立元侃为皇太子，更名恒，大赦。

目　太子既立，庙见还宫，京师民拥道喜跃曰：“少年天子也。”帝闻之不怿，召寇准谓曰：“人心遽属太子，欲置我何地！”准再拜贺曰：“此社稷之福也。”帝悟。入语后嫔，宫中皆前庆；帝喜，复出，延准饮，极醉而罢。以李至、李沆并兼太子宾客，诏太子以师傅礼事之。太子每见至、沆，必先拜；至、沆不敢当，上表辞谢，帝不许。

纲　丙申，二年，春二月，以李昌龄参知政事。

纲　以太祖孙惟吉为阆州观察使。

目　惟吉，魏王德昭长子也。太祖崩时，惟吉才六岁，帝即位，犹在禁中，日侍中食。太平兴国八年始出居东宫，未几授左骁卫大将军，至是授阆州观察使，凡邸第供亿车服赐与，皆与诸王埒。

纲　夏四月，遣李继隆等分道讨李继迁。

纲　秋七月，寇准罢。

目　是岁郊祀，中外官皆进秩，准素所喜者多得台省清要官，所恶及不相知者即序进之。广州通判冯拯上疏极陈准擅权，且条上除拜不平数事；帝不怿。张洎揣知帝嫉准，惧一旦同罢，乃奏准诽谤；帝益不悦。会广东转运使康戬上言：“吕端、张洎、李昌龄皆准所引，故准得以任胸臆，乱经制。”帝怒，召端等责之。端对曰：“准性刚自任，臣等不欲数争，虑伤国体。”因再拜请罪。及准入对，帝语及拯事，准力争不已，又持中书簿论曲直于帝前。帝因叹曰：“鼠雀尚知人意，况人乎？”遂罢知邓州。

纲　八月，李继隆副将范廷召遇李继迁于乌白池，击败之，继隆不见虏而还。

纲　九月，秦、晋诸州地震。

纲　大有年。

纲　丁酉，三年，春正月，张洎罢。

纲　以温仲舒、王化基参知政事，李惟清同知枢密院事。

纲　葬孝章皇后。

纲　分天下州、军为十五路。

目　京东、京西、河北、河东、陕西、淮南、江南东、西、荆湖南、北、两浙、福建、川陕、广南东、西，凡十五路，各置转运使。

纲　三月，帝崩，太子恒即位。

目　帝不豫，宣政使王继恩忌太子英明，阴与参知政事李昌龄、知制诰胡旦等谋立楚王元佐。帝崩，皇后令继恩召吕端，端知有变，即绐继恩入书阁，锁闭之。亟入宫，后问曰：“宫车已晏驾，立嗣以长，顺也，今将何如？”端曰：“先帝立太子，正为今日，岂容更有异议。”后默然，乃奉太子至福宁殿即位，垂帘引见群臣。端平立殿下，不拜，请卷帘升殿审视，然后降阶，率群臣拜焉。

纲　夏四月，尊皇后为皇太后，赦。以李至、李沆参知政事。

纲　五月，李昌龄有罪，贬忠武行军司马。

目　讨谋立楚王之罪，贬昌龄为司马；降王继恩为右监门卫将军，均州安置；胡旦除名，长流寻州。

纲　立郭氏为皇后。

纲　六月，追复涪王廷美为秦王，复封兄元佐为楚王。

纲　钱若水请罢，许之。

目　初，太宗以刘昌言罢，问左右曰：“昌言涕泣否？”及吕蒙正罢，又曰：“望复位目穿矣。”若水因叹曰：“上待辅臣如此，盖无秉节高迈，全进退之道以感动之者耳。”即欲移疾，会西边用兵，不敢言。至是以母老请解枢务，章再上，乃罢为集贤院学士。若水入谢便殿，帝问近臣可大用者，若水以中书舍人王旦对，帝曰：“此固朕所属也。”

纲　秋八月，赵镕、李惟清罢，以曹彬为枢密使，向敏中、夏侯峤为副使。

纲　冬十月，葬永熙陵。

纲　十二月，追尊太宗贤妃李氏为皇太后。

纲　李继迁请降，以为定难节度使，复姓名赵保吉。





纲鉴易知录卷六六


宋纪


真宗皇帝


纲　戊戌，真宗皇帝咸平元年，春正月，彗星见，诏求直言。

目　彗出营室北，吕端言：“应在齐、鲁分。”帝曰：“朕以天下为忧，岂直一方邪！”诏求直言，避殿减膳。时田锡自知集贤院出知泰州，上疏言：“李继迁不合与夏州，又不合呼之为赵保吉，乃时政舛误之大者。”又言“枢密公事，宰相不得预闻，中书政事，枢密不得预议，以致兵谋未精，国计未善。”帝嘉纳之。

纲　夏四月，遣使按诸路逋负，悉除之。

目　除天下逋欠一千余万，释系狱者三千余人，用三司判官王钦若之言也。

纲　冬十月，吕端、李至、温仲舒、夏侯峤罢。

目　端器量宽恕，知大体，帝深重之。每见其入对，肃然拱揖，不以名呼。又以端姿仪瓌大，宫庭陛峻，特令梓人为纳陛。至是，以疾罢。

纲　以张齐贤、李沆同平章事，向敏中参知政事，杨砺、宋湜为枢密副使。

目　齐贤慷慨有大略，每以致君自负。尝为帝言皇王之道，帝曰：“皇王之道非有迹，但庶事无挠，则近之矣。”

帝尝问沆治道所宜先，沆对曰：“不用浮薄新进喜事之人，此最为先。”帝问其人，沆曰：“如梅询、曾致尧辈是矣。”帝又语及“唐人树党，遂使王室微弱，盖奸邪难辨耳。”沆曰：“佞言似忠，奸言似信，如卢杞蒙蔽德宗，李泌以为真奸邪是也。”帝曰：“奸邪之迹虽曰难辨，久之自败。”一夕内出手诏，欲以刘美人为贵妃，沆对使者引烛焚之，附奏曰：“但道臣沆以为不可。”其议遂寝。帝尝谓沆曰：“人皆有密启，卿独无，何也？”对曰：“臣待罪宰相，公事则公言之，何用密启。夫人臣有密启者，非谗即佞，臣常恶之，岂可效尤。”

纲　己亥，二年，春闰三月，旱，求直言。

目　转运副使朱台符上言，略曰：“陛下践祚以来，彗星一见，时雨再愆。彗星见者，兵之象也。时雨愆者，泽未流也。宜重农以积粟，简卒以省费，专将帅之任以安边，慎守令之选以惠民，舍此数事，虽有智者不能为计矣。”

纲　夏六月，枢密使兼侍中鲁公曹彬卒。

目　彬疾，帝临问，因询以契丹事宜，彬对曰：“太祖英武定天下，犹经营和好。”帝曰：“此事朕当屈节为天下苍生，然须执纲纪，存大体，即久远之利也。”又问以后事，对曰：“臣无事可言。臣子璨、玮，材器皆堪为将。”帝问其优劣，对曰：“璨不如玮。”及卒，帝哭之恸，赠中书令，追封济阳王，谥武惠。彬在朝廷，未尝忤旨，亦未尝言人过失。位兼将相，不以等威自异，遇士夫于途，必引车避之，不名下吏。每白事，必冠而后见。居官俸入，给宗族，无余积。君子谓彬仁恕清慎，能保功名，守法度，为宋良将第一。

纲　秋七月，以王显为枢密使。

纲　以吕文仲等为翰林侍读学士，邢昺为侍讲学士。

目　初置翰林侍读、侍讲学士，设直庐于秘阁，以杨徽之、夏侯峤及文仲为侍读学士，昺为侍讲学士，更直召对询访，或至中夕。寻诏昺与杜镐、舒雅、孙奭等校定周礼、仪礼、公羊、穀梁春秋传、孝经、论语、尔雅义疏。

纲　冬十月，契丹隆绪入寇，都部署康保裔与战于瀛州，死之。十二月，帝自将御契丹，次于大名。

纲　庚子，三年，春正月，契丹引还，范廷召追败之。帝至自大名。

纲　二月，王显罢，以周莹、王继英知枢密院事，王旦同知院事。

目　初，旦为翰林学士，尝奏事退，帝自送之，曰：“为朕致太平者，必此人也。”

纲　夏四月，太子太保吕端卒。

纲　冬十一月，张齐贤免。

目　齐贤与李沆不相得。日南至朝会，齐贤被酒失仪，遂坐免。

纲　辛丑，四年，春二月，诏群臣子弟补京官者试一经。

纲　三月，以吕蒙正、向敏中同平章事。王化基罢。以王旦参知政事，冯拯、陈尧叟同知枢密院事。

纲　夏四月，以王钦若参知政事。

纲　颁九经于州县学校。

纲　秋八月，以张齐贤为泾原诸路经略使。

目　帝以赵保吉虽入贡，而钞劫益甚，乃遣齐贤行边。齐贤言：“灵武孤城，必难固守，徒使军民六七万陷于危亡之地。”通判永兴军何亮复上安边书，言“灵武地方千里，表里山河，决不可舍之以资戎狄”。帝不能决，诏群臣议弃守之宜。杨亿言“弃之便”。辅臣咸以“灵州乃必争之地，苟失之，则缘边诸郡皆不可保”。帝惑之。李沆曰：“保吉未死，灵州非朝廷有也。莫若遣使密召州将，使部分军民，空垒而归，如此则关右之民息肩矣。”帝不从，以王超为西面行营都部署，将步骑六万援灵州。齐贤又请募江南丁壮以益戍兵，帝曰：“此不惟人心动摇，抑使南方之人远戍西鄙，甚不便也。”寝其奏。

纲　九月，赵保吉反，陷清远军。

纲　壬寅，五年，春三月，赵保吉陷灵州，知州事裴济死之。

目　济知灵州，谋辑八镇，兴屯田之科，民甚赖之。保吉大集蕃部来攻，济被围饷绝，刺指血染奏，求救兵，不至，城遂陷，济死焉。保吉以州为西平府，居之。帝得报，悔不用李沆之言，诏王超屯永兴军。

纲　夏六月，周莹罢。

纲　秋九月，召种放为左司谏，直昭文馆。

目　张齐贤言放孝行纯至，简朴退静，可厉风俗。下诏召之，放乃诣京师，对于崇政殿，赐坐，询以民政边事。放对曰：“明王之治，爱民而已，惟徐而化之。”余皆谦让不对。即日授左司谏、直昭文馆。放固让，不许，赐予甚厚，时召对焉。明年请暂还山，许之，迁起居舍人。放既还，后数朝京师，东封、西祀无不预。禄赐既丰，颇饰舆服，置田长安，强市争讼，时议薄之。王嗣宗守京兆，因条上其不法事，极其丑诋，会赦而止。杜镐尝因宴饯赋诗，诵北山移文以讥之，放不之愧。

纲　冬十月，向敏中免。

纲　癸卯，六年，夏四月，复以张咏知益州。

目　帝以咏前在蜀，治政优异，复自永兴徙知益州。民闻咏再至，皆鼓舞相庆。咏威惠并行，政绩益著，下诏褒美，且令巡抚使传谕咏曰：“得卿在蜀，朕无西顾之忧矣。”

纲　六月，以寇准为三司使，陈恕罢。

目　恕久领三司。帝初即位，尝命条具中外钱谷，恕久不进，屡诏趣之，恕对曰：“陛下富于春秋，若知府库充实，恐生侈心，是以不敢进也。”帝嘉之。至是以疾固求馆殿之职，帝曰：“卿求一人可代者，听卿去。”恕荐准焉。准至三司，检寻恕前后改创之事类为册，及其所出榜，别用新板，躬至恕第请判押；恕亦不让，一一押之，自是计使无不循其旧贯。恕精于吏理，深刻少恩，人不敢干以私。掌利柄十余年，强力干事，胥吏畏服。

纲　秋九月，吕蒙正罢。

纲　冬十二月，右谏议大夫田锡卒。

目　锡居谏署，直言时政得失，每指斥将相备位，无所筹谋，封疏凡五十二奏，悉焚之。曰：“直谏，臣职也，岂可藏副示后以卖直邪。”及卒，帝谓李沆曰：“田锡，直臣也。朝廷少有阙失，方在思虑，锡之章疏已至矣。”嗟惜久之。

纲　赵保吉陷西凉，杀丁惟清，潘罗支会蕃部击败之。保吉走死，子德明嗣。

目　环、庆边臣以德明初立，乞降诏抚之。帝乃诏德明，令审图去就。知镇戎军曹玮上言：“保吉擅河南地二十年，兵不解甲，使中国有西顾之忧。今其国危子弱，不即捕灭，后更强盛，不可制矣。愿假臣精兵，出其不意，擒德明送阙下，复河南为郡县，此其时也。”帝欲以恩致德明，不报。

纲　甲辰，景德元年，春正月，京师地震。

纲　三月，皇太后李氏崩。

纲　秋七月，尚书右仆射同平章事李沆卒。

目　时西北用兵，帝便殿延访，或至旰食，王旦叹曰：“我辈安得坐见太平，优游无事邪！”沆曰：“强敌外患，足为警戒。他日四方宁谧，朝廷未必无事。”

沆又日取四方水旱、盗贼奏之，旦以为细事不足烦帝听。沆曰：“人主少年，当使知四方艰难，不然，血气方刚，不留意声色犬马，则土木、甲兵、祷祠之事作矣。吾老不及见，此参政他日之忧也。”

丁谓与寇准善，准屡荐其才于沆，沆不用。准问之，沆曰：“顾其为人，可使之在人上乎？”准曰：“如谓者，相公终能抑之使在人下乎？”沆笑曰：“他日当思吾言。”

沆尝言：“居重位无补，惟中外所陈利害，一切报罢之，少以报国尔。朝廷防制，纤悉备具，或徇所陈请，行一事即所伤多矣，陆象先所谓‘庸人扰之’是已。”沆常读论语，或问之，沆曰：“沆为宰相，如‘节用而爱人，使民以时’，尚未能行。圣人之言，终身诵之可也。”

沆性直谅，内行修谨，居位慎密，不求声誉，遵法度，识大体，人莫能干以私。公退，终日危坐，未尝跛倚。治第封丘门内，厅前仅容旋马。或言其太隘，沆笑曰：“居第当传子孙。此为宰相厅事诚隘，为太祝奉礼厅事则已宽矣。”

及卒，帝惊恸，谓左右曰：“沆忠良纯厚，始终如一，岂意不享遐寿邪！”赠太尉、中书令，谥文靖。

纲　以毕士安参知政事。

纲　八月，以毕士安、寇准同平章事，王继英为枢密使，冯拯、陈尧叟签书枢密院事。

目　初，士安既拜参知政事，入谢，帝曰：“未也，行且相卿。”因问“谁可与卿同进者？”对曰：“寇准兼资忠义，善断大事，臣所不如。”帝曰：“闻其好刚使气。”对曰：“准忘身徇国，秉道疾邪，故不为流俗所喜。今天下之民，虽蒙休德，涵养安佚，而北戎跳梁，为边境患，若准者正宜用也。”帝曰：“然。当藉卿宿德镇之。”准既相，守正疾恶，小人日思所以倾之，士安每为申辨，帝始不疑。

纲　闰九月，契丹隆绪大举入寇。

纲　冬十月，契丹来议和，遣门祗候曹利用报之。

纲　置龙图阁。

目　奉太宗御制文集及典籍图画宝瑞之物，与宗正所进属籍；并置待制学士官。自是，每一帝崩，则置一阁。

纲　十一月，契丹进寇澶州，帝自将御之。

目　契丹陷德清军，逼冀州，遂抵澶州。边书告急，一夕五至，寇准不发，饮笑自如。帝闻之大骇，以问准。对曰：“陛下欲了此，不过五日耳。”因请帝幸澶州，同列惧欲退，准止之，令候驾起。帝难之，欲还内，准曰：“陛下入，则臣不得见，大事去矣！请无还。”

毕士安力劝帝如准所请，帝乃议亲征，召群臣问方略。时以虏寇深入，中外震骇，王钦若临江人也，请幸金陵；陈尧叟阆州人也，请幸成都。帝以问准，准心知二人谋，乃阳若不知者，曰：“谁为陛下画此策？罪可斩也！陛下神武，将臣协和，若大驾亲征，敌当自遁；不然，出奇以挠其谋，坚守以老其师，劳佚之势，我得胜算矣。奈何弃庙社欲幸楚、蜀？所在人心崩溃，敌乘胜深入，天下可复保邪！”帝意乃决。时欲择大臣镇大名，准荐钦若，遂诏判天雄军。盖准以钦若多智，恐妄有所疑沮，故出之。

纲　李继隆军射杀契丹将萧挞览。

目　契丹围澶州，李继隆整军御之。会有自虏中回者，言挞览谋以迟明袭寨，继隆伏兵分据要害。顷之，控弦暴至，挞览躬出阵前督战；继隆将张环守床子弩，弩撼机发，射杀之。挞览有机勇，所领皆锐兵，既死，虏大挫衄。

纲　以王旦为东京留守。

纲　十二月，帝渡河，次澶州，契丹请盟而退。

目　帝在道，又有以金陵之谋告者，帝意稍惑，召准问之。准曰：“陛下惟可进尺，不可退寸。河北诸军日夜望銮舆至，士气百倍；若回辇数步，则万众瓦解，虏乘其后，金陵亦不可得至也。”殿前都指挥使高琼曰：“寇准言是。”准又曰：“机不可失，宜趣驾。”帝乃晨发。

至澶州南城，望见契丹军势甚盛，众请驻跸。寇准固请曰：“陛下不过河则人心益危，敌气未慑，非所以取威决胜也。且王超领劲兵屯中山以扼其吭，李继隆、石保吉分大阵以扼其左右肘，四方征镇赴援者日至，何疑而不进！”高琼亦固以请，即麾卫士进辇，帝遂渡河。御北城门楼，远近望见御盖，踊跃呼万岁，声闻数十里，契丹相视益怖骇。帝悉以军事付准，准承制专决，号令明肃，士卒畏悦。已而契丹数千骑来薄城下，诏士卒迎击，斩获大半，乃引去。

帝还行宫，留准居北城上，徐使人视准何为。准方与知制诰杨亿饮博，歌谑欢呼。帝喜曰：“准如是，吾复何忧。”

契丹遣其臣韩杞持书与曹利用俱来请盟，利用言契丹欲得关南地，帝曰：“所言归地，事极无名；若必邀求，朕当决战；若欲金帛，朝廷之体，固亦无伤。”准不欲赂以货财，且欲邀其称臣及献幽、蓟之地，因画策以进曰：“如此，则可保百年无事；不然，数十年后戎且生心矣。”帝曰：“数十年后，当有扞御之者。吾不忍生灵重困，姑听其和可也。”准尚未许，会有谮准幸兵以自取重者，准不得已，乃许其成。复遣曹利用如契丹军，议岁币。帝曰：“必不得已，虽百万亦可。”准闻之，召利用至幄谓曰：“虽有敕旨，汝所许过三十万，吾斩汝矣！”利用至契丹军，竟以银十万两，绢二十万匹，成约而还。契丹遣其门使丁振持誓书来，以兄礼事帝，引兵北归。

纲　帝至自澶州。

纲　乙巳，二年，春正月，大赦。

目　以契丹讲和，大赦天下，放河北诸州强壮归农，罢诸路行营，省河北戍兵十之五，缘边三之二。诏缘边毋出境掠夺，得契丹马牛悉纵还之。通互市，葺城池，招流亡，广储蓄，由是河北民得安业，皆毕士安之谋也。

纲　夏四月，王钦若罢，以冯拯参知政事。

目　钦若与寇准不协，累表愿解政事，特置资政殿学士授之。

纲　秋七月，增置制举六科。

目　贤良方正等三科久不行，至是增置为六科：“曰贤良方正能直言极谏，博通坟、典达于教化，才识兼茂明于体用，详明吏理可使从政，识洞韬、略运筹决胜，军谋宏远材任边寄，凡六科。诏中书门下试察其才，具名闻奏，临轩亲策之。

纲　归币于契丹。

目　自是岁以为常。

纲　八月，以向敏中知延州。

目　先是赵德明以父有遗命，遣使乞归顺，诏以敏中为缘边安抚使，受其降。至是，以德明誓约未定，徙敏中为都部署，兼知延州，委以经略。

纲　冬十月，吏部侍郎同平章事毕士安卒。

目　帝谓辅臣曰：“士安饬躬畏谨，有古人之风，遽此沦没，深可悼惜。”王旦等对曰：“士安官至辅相，而四方无田园居第。没未终丧，家用已屈，真不负陛下之所知矣。”帝感叹，赐其家白金五千两，谥文简。

纲　十一月，契丹遣使来聘。

纲　丙午，三年，春二月，罢寇准知陕州。

目　准为相，用人不以次，同列颇不悦。他日除官，同列目吏持例簿以进，准曰：“宰相所以进贤退不肖，若用例，一吏职耳。”自澶渊还，颇矜其功。

帝待准甚厚，王钦若深嫉之。一日会朝，准先退，帝目送之，钦若因进曰：“陛下敬准，为其有社稷功邪？”帝曰：“然。”钦若曰：“澶渊之役，陛下不以为耻，而谓准有社稷功何也？”帝愕然，曰：“何故？”钦若曰：“城下之盟，春秋耻之。澶渊之举，以万乘之贵，而为城下之盟，何耻如之！”帝愀然不悦。钦若曰：“陛下知博乎？博者输钱欲尽，乃罄所有出之，谓之孤注。陛下，寇准之孤注也，斯亦危矣！”由是帝顾准浸衰，竟罢为刑部尚书，出知陕州。

初，张咏在成都，闻准入相，谓僚属曰：“寇公奇材，惜学术不足耳。”及准知陕，咏适自成都还，准送之郊，问曰：“何以教准？”咏徐曰：“霍光传不可不读也。”准莫谕其意，归取其传读之，至“不学无术”，笑曰：“此张公谓我也。”

未几，移准知天雄军，契丹使过大名谓准曰：“相公望重，何故不在中书？”准曰：“主上以朝廷无事，北门锁钥，非准不可耳。”

纲　以王旦同平章事，赵安仁参知政事。以王钦若、陈尧叟知枢密院事，韩崇训、马知节签书院事。

纲　置诸州常平仓。

纲　冬十月，赵德明请降，诏以为定难节度使。

纲　丁未，四年，春正月，契丹城辽西为中京。

纲　夏四月，皇后郭氏崩。

纲　五月，增孔子守茔户。

纲　秋八月，权三司使丁谓上景德会计录。

纲　戊申，大中祥符元年，春正月，有天书见于承天门，大赦，改元。

目　帝自闻王钦若言，深以澶州之盟为辱，常怏怏不乐。钦若度帝厌兵，因谬进曰：“陛下以兵取幽、蓟，乃可涤此耻。”帝曰：“河朔生灵，始免兵革，朕安忍为此！可思其次。”钦若曰：“惟封禅可以镇服四海，夸示外国。然自古封禅，当得天瑞希世绝伦之事乃可尔。”既而又曰：“天瑞安可必得，前代盖有以人力为之者。惟人主深信而崇奉之，以明示天下，则与天瑞无异也。陛下谓河图、洛书果有邪？圣人以神道设教耳。”帝沉思久之，曰：“王旦得无不可乎？”钦若曰：“臣论以圣意，宜无不可。”钦若乃乘间为旦言，旦黾勉从之。帝尚犹豫，会幸秘阁，骤问直学士杜镐曰：“古所谓河出图、洛出书，果何事邪？”镐老儒，不测上旨，漫应之曰：“此圣人以神道设教耳。”帝意乃决，遂召旦饮，欢甚，赐以樽酒曰：“归与妻孥共之。”既归，发封，则皆美珠也。旦悟帝旨，自是不敢有异议。

正月乙丑，帝谓群臣曰：“去冬十一月庚寅，夜将半，朕方就寝，忽室中光曜，见神人星冠绛衣，告曰：‘来月宜于正殿建黄箓道场一月，当降天书大中祥符三篇。’朕竦然起对，已复无见。自十二月朔，即斋戒于朝元殿，建道场以伫神贶。适皇城司奏有黄帛曳左承天门南鸱尾上，令中使视之，帛长二丈许，缄物如书卷，缠以青缕，封处隐隐有字，盖神人所谓天降之书也。”旦等皆再拜称贺。

帝即步至承天门，瞻望再拜，遣二内侍升屋奉之下。旦跪进，帝再拜受之，亲置與中，导至道场，授陈尧叟启封，复命尧叟读之。其书黄字三幅，词类洪范、道德经，始言帝能以至孝至道绍世，次谕以清浄简俭，终述世祚延永之意。读讫，盛以金匮，群臣入贺于崇政殿，赐宴，遣官告天地、宗庙、社稷，大赦，改元。

钦若之计既行，陈尧叟、陈彭年、丁谓、杜镐益以经义附和，而天下争言祥符矣。独龙图阁待制孙奭言于帝曰：“以臣愚所闻，‘天何言哉’，岂有书也！”帝默然。

纲　三月，诏议封禅。夏四月，以王旦兼封禅大礼使。

纲　六月，得天书于泰山。群臣上帝尊号。

纲　作玉清昭应宫。

纲　冬十月，帝封泰山，禅社首。大赦。

纲　十一月，帝过曲阜，谒孔子，加谥玄圣文宣王。

纲　还宫。

目　帝还，群臣争颂功德，惟进士孙籍献书，言：“封禅，帝王之盛事，愿陛下谨于盈成，不可遂自满假。”知制诰周起亦上言：“天下之势，常患恬于逸安，而忽于兢畏。愿毋以告成为恃。”帝皆纳之。

纲　己酉，二年，春二月，以方士王中正为左武卫将军。

目　先是汀州人王捷言：“于南康遇道人，姓赵氏，授以丹术及小镮神剑。盖司命真君，是为圣祖。”宦者刘承珪以闻，赐捷名中正，得对龙图阁。既东封，加圣祖为司命天尊，授中正以官，恩遇甚厚。

纲　夏四月，升州大火，陕西旱、蝗。

纲　三司使丁谓上封禅祥瑞图。

目　丁谓上封禅祥瑞图，示百官于朝堂。自封禅之后，士大夫争奏符瑞，献赞颂。崔立独言：“水发徐、兖，旱连江、淮，无为烈风，金陵大火，是天所以戒骄矜也。而中外多上云雾草木之瑞，此何足为治道言哉！”不省。

纲　庚戌，三年，春二月，赎吕端第赐其家。

目　端诸子多不同处，旧第已质于人。帝闻之，出内库钱赎还之，令其聚居。端长子蕃言负人息钱甚多，帝别赐内库金帛，俾偿之。蕃弟荀与西京差遣，仍令内侍省置簿为掌僦课，给其家。王旦曰：“陛下推思旧臣，始终委曲至矣。”

纲　秋，旱、蝗。

纲　九月，内侍江守恩有罪，诛。

目　守恩擅取民麦穗，杖杀军士，狱成抵法。太常博士俞献卿抗章论救，坐贬。帝尝谓辅臣曰：“前代内臣恃恩恣横，蠹政害物，朕深以为戒，故于班秩赐予不使过分，有罪未尝矜贷。”王旦等曰：“前代事迹昭然，足为龟鉴。陛下言及此，社稷之福也。”

纲　冬十二月，夏州饥。

目　西夏管内饥，赵德明表求粟百万，朝议不知所出。或言德明方纳款，而敢渝誓，请降诏责之。王旦曰：“第诏德明云：‘已敕有司具粟百万于京师，其遣众来取。’”德明得诏惭曰：“朝廷有人。”

纲　辛亥，四年，帝祭后土于汾阴，大赦。

目　先是群臣上表请祀汾阴，帝从之，以王旦兼大礼使，王钦若为礼仪使，陈尧叟为经度使。正月，奉天书发京师，是月至宝鼎县，祀后土地祇，大赦天下。建宝鼎县为庆成军，大宴群臣于穆清宫而还。

初，将祀汾阴，会岁旱，龙图阁待制孙奭上疏，陈不可者十，且曰：“陛下才毕东封，又议西幸，非先王五年卜征重谨之意。今国家土木之功，累年不息，水旱作沴，饥馑居多，乃欲劳民事神，神其飨之乎！”时群臣争奏祥瑞，奭复上言：“方今野雕、山鹿，并形奏简；秋旱、冬雷，率皆称贺。将以欺上天，则上天不可欺；将以愚下民，则下民不可愚；将以惑后世，则后世不可惑。夫‘国将兴听于民，将亡听于神’，陛下何为而不思也！”帝嘉其忠而不能从。

纲　三月，召陕州隐士魏野，不至。

目　野不求闻达，居陕之东郊，为诗精苦。帝自汾阴还，次陕州，遣陕令王希召之，不起，命工图其所居观之。

纲　帝过西京，遂谒诸陵。夏四月，还宫。

纲　太子太师吕蒙正卒。

纲　壬子，五年，夏四月，复以向敏中同平章事。

目　时旧相出镇，不以吏事为意，惟敏中尽心民事，帝由是有复用之意。及东封、西祀，皆以敏中留守，厚重镇静，人情帖然，遂复拜相。

纲　五月，赐杭州隐士林逋粟帛。

目　逋力学，善诗，不趋荣利。家贫，衣食不足，晏如也。结庐杭州西湖之孤山。帝闻其名，赐以粟帛。

纲　秋八月，作会灵观。

纲　九月，罢参知政事赵安仁。

目　初，议立后，安仁谓“刘德妃家世寒微，不如沈才人出于相门”。帝不悦。他日，与王钦若从容论方今大臣谁为长者，钦若欲排安仁，乃誉之曰：“无若赵安仁。安仁昔为沈伦所知，常欲报之。”帝默然，未几罢。安仁虽贵，简俭若贫素，喜诲诱后进，时以重德推焉。

纲　以王钦若、陈尧叟为枢密使，丁谓参知政事，马知节为枢密副使。

目　时天下乂安，王钦若、丁谓导帝以封祀，眷遇日隆。钦若自以深达道教，多所建明，而谓附会之，与陈彭年、刘承珪等搜讲坠典，大修宫观。以林特有心计，使为三司使以干财利。五人交通，纵迹诡秘，时号“五鬼”。王旦欲谏，则业已同之；欲去，则上遇之厚。追思李沆之先识，叹曰：“李文靖真圣人也！”

钦若状貌短小，颈有附疣，时目为“瘿相”。性倾巧，敢为矫诞。知节以众方竞言祥瑞，深不然之，每言于帝曰：“天下虽安，不可忘战去兵也。”

纲　冬十月，帝言圣祖降于延恩殿。

目　帝语辅臣曰：“朕梦神人传玉皇之命云：‘先令汝祖赵玄朗授汝天书，今令再见汝。’翌日，复梦神人传圣祖言。吾座西，斜设六位以候。是日即于延恩殿设道场，五鼓一筹，先闻异香，顷之，圣祖至，朕再拜殿下，俄有六人至，揖圣祖，皆就坐。圣祖命朕前曰：‘吾人皇九人中一人也，是赵之始祖。’即离座乘云而去。”王旦等皆再拜称贺。诏告天下，肆赦加恩。闰月，上圣祖及圣母尊号。

纲　十一月，以王旦兼玉清昭应宫使。

纲　作景灵宫。

纲　改孔子谥。

目　以“玄”字犯圣祖讳，改“玄圣”为“至圣”。

纲　十二月，立德妃刘氏为皇后。

目　后父通为虎捷都指挥使，从征太原，道卒，后在襁褓而孤，鞠于外氏，善播鼗。蜀人龚美者以锻银为业，携之至京师，年十五入襄邸。帝即位，自美人进位德妃，专宠后宫。郭氏崩，帝欲立之，翰林学士李迪言“妃起于寒微，不可以母天下”。帝不从。欲得杨亿草制，使丁谓谕旨。亿难之，谓曰：“勉为此，不忧不富贵。”亿曰：“如此富贵，亦非所愿也。”乃命他学士焉。后既立，以无宗族，更以美为兄，改其姓为刘。闻李迪之谏，大恨之。后性警敏，晓书史，闻朝廷事，能记其本末。帝退朝，阅天下封奏，多至中夜，后皆预闻。宫闱事有问，辄援引故实以对。帝深重之，由是渐干外政。

纲　癸丑，六年，春正月，禁内臣出使干预公事。

纲　秋七月，除农器税。

目　知滨州吕夷简请免税河北农器。帝曰：“务穑劝农，古之道也，岂独河北哉！”诏诸路并除之。

纲　冬十二月，献天书于朝元殿。

目　先是，帝享玉皇于朝元殿，判亳州丁谓献芝草三万七千本，遂诏扶侍使赵安仁等奉献天书于朝元殿。

纲　甲寅，七年，春正月，帝如亳州，谒老子于太清宫。

目　先是，诏亲谒太清宫，命王旦兼大礼使，丁谓兼奉祀经度制置使，陈彭年副之，加号太上老君混元上德皇帝。孙奭上言：“陛下事事慕效唐明皇，岂以明皇为令德之主邪？”帝曰：“东封、祀汾、谒陵寝、享老子，非始于明皇。且开元礼今世所循用，不可以天宝之乱而非之。”作解疑论以示群臣。是月，奉天书发京师，遂朝谒太清宫。

纲　以应天府为南京。

目　国初因五代之旧，以大梁为东京开封府，洛阳为西京河南府，后以太祖旧藩归德军在宋州，改宋州为应天府，至是建为南京。作鸿庆宫，以奉太祖、太宗圣像。

纲　二月，还宫，大赦。

纲　夏六月，王钦若、陈尧叟、马知节免。

目　知节素恶钦若之为人，议论未尝少屈。钦若每奏事，必怀数奏，但出一二，匿其余，退则以己意称上旨行之。知节尝于帝前顾钦若曰：“怀中奏，何不尽出之？”钦若不悦。会泸州都巡检王怀信等上平蛮功，钦若久不决，既而擅超擢之；知节因面诋其短，争于帝前。帝召王旦质之。旦至，钦若犹哗不已，知节流涕曰：“愿与钦若同下御史府。”旦叱钦若使退。帝大怒，命付狱。旦从容曰：“钦若等当黜，未知坐以何罪？”帝曰：“忿争无礼。”旦曰：“陛下奄有天下，使大臣坐忿争无礼之罪，或闻外国，无以威远。愿至中书召钦若等，宣示陛下含容之意，且戒约之，俟少间罢未晩也。”帝曰：“非卿言，朕固难忍。”月余，始罢钦若、知节并及尧叟。

纲　司空张齐贤卒。

纲　以寇准为枢密使。

纲　秋七月，以王嗣宗、曹利用为枢密副使。八月，以向敏中兼景灵宫使。

纲　冬十二月朔，司天监奏日食，不应。

目　群臣表贺。

纲　乙卯，八年，春二月，加楚王元佐天策上将军，赐剑履上殿，诏书不名。

纲　夏四月，寇准罢。

目　准以三司使林特附会邪险，恶之，每事沮抑。帝方宠特，闻之不悦，谓王旦曰：“准刚忿如昔。”旦曰：“准，好人怀惠，又欲人畏威，皆大臣所当避，而准乃以为己任，此其所短也。非至仁之主，孰能容之？”准竟以是罢。

初，准数短旦于帝，而旦专称准。帝谓旦曰：“卿虽称其美，彼专谈卿恶。”旦曰：“理固当然。臣在相位久，政事缺失必多，准对陛下无隐，益见其忠直，此臣所以重准也。”帝由是益贤旦。

中书有事送枢密院，违诏格，准以上闻。旦被责，拜谢，堂吏皆坐罚。不逾月，枢密有事送中书亦违诏格，尝吏欣然呈旦，旦令送还枢密而已。准大惭谢。

及罢，准托人语旦，求为使相。旦惊曰：“将相之任，岂可求邪！吾不受私请也。”准深憾之。已而除准武胜军节度使、同平章事、判河南府。准入见，谢曰：“非陛下知臣，安能至此。”帝具道旦所以荐者，准愧叹，以为不可及。

纲　以王钦若、陈尧叟为枢密使。

纲　朝元殿火。

纲　秋九月，王嗣宗罢。

纲　枢密直学士知陈州张咏卒。

目　咏临卒上疏言：“不当造宫观，竭天下之财，伤生民之命。此皆贼臣丁谓诳惑陛下；乞斩谓头置国门以谢天下，然后斩咏头置丁氏之门以谢谓。”帝叹其忠，谥忠定。

纲　赐信州道士张正随号真静先生。

目　初，汉张鲁子自汉川徙居信州龙虎山，世以鬼道惑众，正随其后也。至是，召赴阙，赐号。王钦若为奏立授箓院及上清观，蠲其田租。自是凡嗣世者皆赐号。

纲　丙辰，九年，春正月，以张旻为枢密副使。

目　先是旻为马军副都指挥使，被旨选兵，下令太峻，兵惧，谋欲为变。上召二府议之，王旦曰：“若罪旻，则自今帅臣何以御众，捕谋者则震惊都邑。今但擢旻，使解兵柄，反侧者当自安矣。”帝从其言，兵果无他。帝语左右曰：“王旦善处大事，真宰相也。”

纲　夏六月，畿内蝗。

目　帝遣人出郊，得死蝗以献，因以示大臣。明日执政遂袖死蝗进曰：“蝗尽死矣，请示于朝，率百官贺。”王旦曰：“蝗出为灾。灾弭，幸也，又何贺。”固称不可。后数日二府方奏事，飞蝗忽蔽天，帝顾旦曰：“使百官方贺而蝗如此，岂不为天下笑邪！”

纲　秋八月，知秦州曹玮败吐蕃于伏羌砦。

目　玮在秦州，屡请益兵。帝不悦，问李迪“边将谁可代玮者”？迪曰：“玮知唃厮啰欲窥关中，故请益兵为备，非怯也。”乃诏发关内羡兵赴玮。未几，唃厮啰与宗哥族连结入寇；使谍者声言以某日下秦州会食，以激怒玮。玮勒兵不动，坐俟其至，大破之，夷其族帐，斩首千余级。自是唃厮啰势蹙，退保碛中不出。

纲　九月，丁谓、陈尧叟免，以陈彭年、王曾、张知白参知政事，任中正为枢密副使。

目　彭年初入翰林为学士，尝谒王旦，旦辞不见。翌日，向敏中以彭年所上文字示旦，旦暝目不览曰：“是不过兴建符瑞，图进取耳。”已而彭年附王钦若、丁谓，朝廷典礼，无不参预，帝甚宠遇。及升内，而李宗谔卒，杨亿罢，彭年独任，事务丛委，形神皆耗，举止失措，至家人有不记其名者。

纲　罢诸营建。

目　李迪言：“陛下土木之役过甚，蝗旱之灾，殆天意以警陛下也。”帝深然之，遂罢诸营造，禁天下贡瑞物。诏民能赈贫者，官之。未几得雨，青州飞蝗多赴海死。





纲鉴易知录卷六七


宋纪


真宗皇帝


纲　丁巳，天禧元年，春二月，陈彭年卒。

目　彭年敏给强记，尤好刑名之学，性奸谄，时号“九尾狐”。张齐贤谓人曰：“彭年在位，必乱国政。”或疑齐贤过甚，后乃服其知人。

纲　三月，以王曾兼会灵观使，曾辞不受。

目　王钦若方挟符瑞以固宠位，阴排异己者。会有诏以曾为会灵观使，曾以推钦若，帝不悦，谓曾曰：“大臣宜傅会国事，何遽自异邪！”曾顿首曰：“君从谏谓明，臣尽忠谓义。陛下不知臣驽病，使待罪宰府，臣知义而已，不知异也。”

纲　夏五月，以王旦为太尉、侍中，参决军国重事。旦固辞，许之。

纲　秋七月，王旦罢。

目　旦疾甚，引对滋福殿，力求避位，帝悯其形瘁，许之。复问曰：“卿万一有不讳，朕以天下付之谁乎？”旦谢曰：“知臣莫若君，惟明主择之。”固问之，旦举笏曰：“以臣之愚，莫如寇准。”帝曰：“准性刚褊，更思其次。”旦曰：“他人臣所不知也。”

纲　八月，以王钦若同平章事。

目　帝久欲相钦若，王旦曰：“钦若遭逢陛下，恩礼已隆，且乞留之枢密，两府亦均。臣见祖宗朝，未尝有南人当国者。虽古称立贤无方，然须贤士乃可。臣为宰相，不敢沮抑人，此亦公议也。”乃止。及旦罢，钦若遂相。钦若语人曰：“为王子明，迟我十年作宰相。”

纲　九月，王曾罢。

目　曾既不受会灵观使，上意不怿，王钦若数谮之。会曾市贺皇后家旧第，其家未徙，而曾令人舁土置其门。贺氏诉于朝，遂罢曾政事。王旦在告，闻之曰：“王君介然，他日德望勋业甚大，顾予不得见尔。”或请其故，曰：“王君昨让观使，虽怫上旨，而辞直气和，了无所慑。且始被进用，已能若是。我自任政事二十年，每进对稍忤，即蹙蹜不能自容，以是知其伟度矣。”

纲　以李迪参知政事，马知节知枢密院事，曹利用、任中正、周起同知院事。

纲　太尉玉清昭应宫使王旦卒。

目　旦为首相，会天下无事，慎守祖宗法度，无所变改。帝久益信，言无不从，凡大臣有所奏请，必问曰：“王旦以为如何？”

旦与人寡言笑，及奏事，群臣异同，旦徐一言以定。

居家宾客满堂，察可与言及素知名者，数日后召与语，询访四方利病，或使疏其言而献之，以观其所长，密籍其名荐之，人未尝知。谏议大夫张师德两诣旦门，不得见，意为人所毁，以告向敏中。敏中从容为旦言之，旦曰：“旦处安得有毁人者。”及议知制诰，旦曰：“可惜张师德。”敏中问之，旦曰：“师德名家子，有士行，不意两及吾门。状元及第，荣进素定，当静以待之；若复奔竞，使无阶而入者当如何也。”

薛奎发运江、淮，辞旦，旦无他语，但云“东南民力竭矣”。奎退叹曰：“真宰相之言也。”

内臣刘承珪以忠谨得幸，既病，求节度使。帝谓旦曰：“承珪待此以瞑目。”旦执不可，曰：“他日求为枢密使，此其阶也。”遂止。自是内臣不过留后。旦任事久，有谤之者辄引咎不辨；至人有过失，虽人主盛怒，可辨者辨之，必得而后已。

至是疾笃，帝临问，亲调药并薯蓣粥赐之。及薨，痛悼不已。旦遗令削发披缁以敛，盖悔其不谏“天书”之失也。诸子欲奉遗令，杨亿以为不可，乃止。

纲　戊午，二年，夏闰四月，马知节罢。六月，以曹利用知枢密院事。

纲　彗星出北斗。

纲　秋八月，立子受益为皇太子，更名祯，赦。

目　受益，司寝李氏所生，皇后养以为子，与杨淑妃同抚育之。祥符九年，封寿春郡王，就学于资善堂，以张士逊、崔遵度为王友。未几进封升王，至是立为皇太子。

纲　冬十二月，张知白罢。

纲　乙未，三年，春三月，得天书于乾佑山。夏六月，王钦若有罪，免；以寇准同平章事。

目　巡检朱能，挟内侍都知周怀政，诈为天书。时寇准判永兴军，以闻，诏迎入禁中。中外皆识其诈，帝独信之。谕德鲁宗道言：“奸臣诞妄，以惑圣听。”知河阳孙奭言：“乞斩朱能，以谢天下。”皆不听。准由是得召用矣。时钦若恩礼衰，商州捕得道士谯文易，畜禁书，能以术使六丁、六甲神。钦若坐与之出入，遂免，以准代相。准之始召也，门生有劝准者曰：“公若至河阳称疾，坚求外补，此为上策；倘入见，即发乾佑天书之诈，斯为次也；最下则再入中书耳。”准不怿。

纲　以丁谓参知政事。

目　谓因准称誉得致通显，虽同列，而事之甚谨。尝会食中书，羹污准须，谓徐起拂之。准笑曰：“参政国之大臣，乃为官长拂须邪！”谓大惭恨，遂成雠隙。

纲　秋八月，大会道、释于太安殿。

纲　冬十一月，帝谒景灵宫，享太庙，祀天地于圜丘，大赦。

目　自是每三岁行礼，宫庙、圜丘必同举，为永制。向敏中、寇准并加仆射。麻下，帝以即位未尝除左仆射，意敏中应甚喜，贺客必多，使人密觇之，云敏中方谢客，门阑悄然，其庖中，亦寂无一人。帝大笑曰：“向敏中大耐官职。”

纲　十二月，以曹利用、丁谓为枢密使，任中正、周起为副使。

纲　庚申，四年，春正月，以曹玮签书枢密院事。

目　玮沉勇有谋，驭军严明，自少捍御西陲，熟知羌情，每以奇计用兵，所向克捷。善抚士卒，绥怀边人，羌戎畏怀之。

纲　二月，帝有疾，不视朝。

纲　三月，尚书左仆射、同平章事、兼景灵宫使向敏中卒。

纲　夏四月，有两月并见西南。

纲　六月，寇准罢。

目　时帝得风疾，事多决于皇后，寇准、李迪以为忧。一日准请间曰：“皇太子人所属望，愿陛下思宗庙之重，传以神器，择方正大臣羽翼之。丁谓、钱惟演，佞人也，不可以辅少主。”帝然之。准密令杨亿草表，请太子监国，且欲援亿辅政。已而准被酒，漏言，谓闻之曰：“即日上体平，朝廷何以处此？”李迪曰：“太子监国，古制也，何不可之有？”谓力谮准，请罢其政事。帝不记与准有成言，竟罢为太子太傅，封莱国公。

纲　秋七月，以李迪、丁谓同平章事，冯拯为枢密使。

纲　贬寇准知相州。

目　帝始得疾，自疑不起，尝卧宦者周怀政股，与之谋，欲命太子监国。怀政，东宫官也，出告寇准。已而事泄，准罢，丁谓等因疏斥之，使不得亲近。怀政忧惧不自安，阴谋奉帝为太上皇，而传位太子，罢皇后预政，杀丁谓而复相准。客省使杨崇勋等以其谋告谓，谓即微服夜乘犊车，挟崇勋诣曹利用议。明日以闻，诏命曹玮讯之；怀政具服。帝怒甚，欲责及太子。群臣莫敢言，李迪从容奏曰：“陛下有几子，乃欲如是？”帝悟，乃止，诛怀政。谓与皇后谋，并发朱能天书妖妄事，遂贬准为太常卿，知相州。

纲　八月，以任中正、王曾参知政事，钱惟演为枢密副使。周起、曹玮罢。

纲　贬寇准为道州司马。

目　时遣使捕朱能，能拥众叛，未几众溃，自杀。准坐是，再贬道州。既至，晨具朝服如常时，对宾客言笑自若，初无廊庙之贵者。自罢相三绌，皆非帝意。岁余，帝问左右曰：“吾目中何久不见寇准？”群臣畏谓威，莫敢对。

纲　九月，帝疾瘳。

纲　冬十一月，李迪、丁谓罢，翌日谓复留视事。罢翰林学士刘筠。

目　丁谓擅权用事，至除吏不以闻，迪愤然谓同列曰：“迪起布衣至宰相，有以报国，死犹不恨，安能附权幸为自安计邪！”会议二府皆进秩兼东宫官，迪以为不可。谓又欲引林特为枢副，迪复沮之。谓积怒。既而谓加门下侍郎兼太子太傅，迪加尚书左丞，仍兼太子少傅。故事，宰相无兼左丞者，及入对长春殿，内出制书置榻前，帝谓辅臣曰：“此卿等兼东宫官制也。”迪进曰：“东宫官属不当增置，臣不敢受命。丁谓罔上弄权，私林特、钱惟演而嫉寇准。特子杀人，事寝不治；准无罪远谪；惟演以皇后姻家使预朝政；曹利用、冯拯相为朋党。臣愿与谓俱罢，付御史台劾正。”帝怒，留制不下，左迁迪知郓州，谓知河南府。明日，谓入谢，帝诘所争状，谓对曰：“非臣敢争，乃迪詈臣尔。愿复留。”遂自出传口诏，复入中书视事。

时刘筠已草迪、谓同罢制，既而谓复留，命草制，筠不奉诏，乃更召学士晏殊草之。筠自院出遇殊，殊皇愧侧面，不敢与揖。谓既复位，益擅权专恣。筠曰：“奸人用事，安可一日居此！”力请补外，遂知庐州。筠初为杨亿所识拔，后遂与亿齐名，时号“杨、刘”。

纲　诏太子参议朝政。

目　诏：“自今军国大事，取旨如故，余皆委皇太子同宰相、枢密等参议施行。”太子固让不允，遂开资善堂亲政，皇后裁决于内，而丁谓用事，中外以为忧。王曾谓钱惟演曰：“太子幼，非中宫不能立；中宫非倚太子，则人心亦不附。后若加恩太子则太子安，太子安则刘氏安矣。”惟演乘间言之，后深纳焉。

纲　以冯拯同平章事。

纲　辛酉，五年，春正月，以张士逊为枢密副使。

纲　冬十一月，贬王钦若为司农卿，分司南京。

目　钦若判河南，有疾，表乞就医京师。丁谓使人绐之曰：“上甚思一见君也。”钦若信之，即舆疾至京。谓因言：“钦若擅去官守，无人臣礼。”命御史就第按问，钦若惶恐伏罪，故贬。

纲　壬戌，乾兴元年，春二月，帝崩。遗诏皇后权处分军国事。太子祯即位，尊皇后为皇太后，赦。

目　王曾奉遗诏入殿庐草制，命皇后权处分军国事，辅太子听政。太子即位，年十三矣，尊皇后为皇太后，淑妃杨氏为皇太妃。两府议太后临朝仪，曾请如东汉故事，太后与帝五日一御承明殿，太后坐右，垂帘听政。丁谓欲擅权，不欲同列与闻机政，潜结入内押班雷允恭，密请太后降手书云：“帝朔望见群臣，大事则太后召对，辅臣决之；非大事则令允恭传奏禁中，画可以下。”曾曰：“两宫异处，而柄归宦官，祸端兆矣。”于是允恭恃势专恣，而谓权倾中外，众莫敢抗，独曾正色立朝，时倚为重。

纲　夏四月，贬寇准为雷州司户参军，李迪为衡州团练副使。

目　帝临崩，惟言寇准、李迪可讬。丁谓怨准，而太后憾迪尝谏立己，遂诬以朋党，贬之。连坐者甚众，曹玮亦谪知莱州。初议窜逐，王曾疑责太重，谓熟视曾曰：“居停主人恐亦未免耳。”盖曾尝以第舍假准，曾遂不复争。学士呈制草，谓改曰：“当丑徒干纪之际，属先帝违豫之初，罹此震惊，遂致沉剧。”且使人迫迪行。或语谓曰：“迪若贬死，公如士论何！”谓曰：“异日诸生记事，不过曰‘天下惜之’而已。”谓必欲令二人死，遣中使赍敕就赐，以锦囊贮剑，揭于马前，示将诛戮状。至道州，众皆皇恐，不知所为。准方与郡官宴饮，神色自若，使人谓之曰：“朝廷若赐准死，愿见敕书。”中使不得已，乃授敕。准拜于庭，升阶，复宴，至暮乃罢。

纲　六月，内侍雷允恭伏诛，丁谓、任中正免。

目　谓为山陵使，允恭为都监判，司天监邢中和言于允恭曰：“今山陵上百步，法宜子孙，但恐下有石与水耳。”允恭曰：“上无子，何不可。”中和曰：“山陵事重，踏行覆按，动经月日，恐不及七月之期耳。”允恭曰：“第移就上穴，我走马入见太后言之。”允恭素骄横，人不敢违，即改穿上穴，乃入白。太后曰：“此大事，何轻易如此！”允恭曰：“使先帝宜子孙，何为不可？”太后意不然，曰：“出与山陵使议可否。”允恭出与谓言，谓唯唯。遂命夏守恩领工徒数万穿地，土石相半，继之以水，众议日喧，奏请待命。谓芘允恭，依违不决。内侍毛昌达自陵下还，以其事闻。诏问谓，谓始请遣使按视。既而咸请复用旧地，乃诏遣王曾复视，曾还，请独对，因言：“谓包藏祸心，令允恭移皇堂于绝地。”太后大惊，怒甚，欲并诛谓。冯拯进曰：“谓固有罪，然帝新即位，亟诛大臣，骇天下耳目。”后怒稍解，遂止诛允恭等。任中正进曰：“谓被先帝顾托，虽有罪，请如律议功。”曾曰：“谓以不忠得罪宗庙，尚可议邪！”乃降授谓太子少保，分司西京，并罢中正出知郓州。

纲　秋七月朔，日食几尽。

纲　以王曾同平章事，吕夷简、鲁宗道参知政事，钱惟演为枢密使。

目　曾方严持重，每进见言利害事，审而中理。多所拔荐，尤恶侥幸。帝尝问曾曰：“比臣僚请对多求进者。”曾对曰：“惟陛下抑奔竞，崇恬静，庶几有难进易退之人矣。”

初，真宗封岱祀汾，两过洛阳，皆幸吕蒙正第，问曰：“卿诸子孰可用？”蒙正对曰：“臣诸子皆不足用，侄夷简宰相材也。”夷简由是进用，累擢知开封府，严辨有声，真宗识其姓名于屏风，将大任之，不果。

宗道尝为右正言，论列无所畏避，真宗书殿壁曰“鲁直”，盖思念之也。

纲　丁谓有罪，贬崖州司户参军。

目　初女道士刘德妙常以巫师出入谓家，谓败，逮系德妙，内鞫问之。德妙具言谓尝教之曰：“汝所为不过巫事，不若托老君言祸福，足以动人。”谓又作颂，题曰：“混元皇帝赐德妙”，语涉妖诞。遂贬谓崖州司户参军。谓赴崖州，道出雷州，寇准使人以一蒸羊逆诸境上。谓欲见准，准固辞之。准闻家僮谋欲报仇，乃杜门使纵博，毋得出，候谓行远乃已。

纲　八月，太后同御承明殿听政。

纲　冬十月，葬永定陵，以天书殉。

纲　十一月，钱惟演罢。

目　初，惟演见丁谓当国，权势熏灼，因附之，与为婚姻，寇准之斥，惟演有力焉。及序枢密题名，独削去准姓氏，云“逆准不书”。御史中丞蔡齐言于帝曰：“寇准忠义闻天下，社稷之臣也，岂可为奸党所诬哉！”帝遽令磨去之。谓得罪，惟演虑将及己，因挤谓以自解。冯拯以是恶其为人，因言惟演以妹妻刘美，乃太后姻家，不可与机政，以废祖宗之法，请罢之。乃以保大节度使知河阳府。逾年入朝，意图执政，御史鞠咏上疏论之，太后遣内使持奏示惟演。惟演犹顾望不行，咏语右司谏刘随曰：“若相惟演，当取白麻庭毁之。”惟演始亟去。

纲　以张知白为枢密副使。

纲　给兖州学田。

目　判国子监孙奭上言：“知兖州日，建立学舍以延生徒，至数百人。臣虽以俸赡之，然常不给，乞给田十顷为学粮。”从之。诸州给学田始此。

纲　帝初御经筵。

目　王曾以帝初即位，宜近师儒，乃请御崇政殿西阁，召侍讲学士孙奭、直学士冯元讲论语。初诏双日御经筵，自是虽只日亦召侍臣讲读。帝在经筵，或左右瞻瞩及容体不正，奭即拱立不讲，帝为竦然改听。





仁宗皇帝


纲　癸亥，仁宗皇帝天圣元年，秋九月，冯拯罢。

目　拯气貌严重，而乏风节，议论多迎合上意。平居自奉侈靡，外示俭陋，人不能知。至是，以疾罢。

纲　以王钦若同平章事。

目　钦若再相，以帝初临政，谓百官叙进皆有常法，为图以献，然亦不能大用事如真宗朝矣。

纲　闰月，故相寇准卒于雷州。

目　诏许归葬西京。

纲　冬十一月，置益州交子务。

目　初，张咏知益州，患蜀人铁钱重，不便贸易，设质剂之法，一交一缗，以三年为一界而换之，六十五年为二十二界，谓之交子，使富民主之。后富民稍衰，不能偿所负，争讼不息。转运使薛田、张若谷请置交子务，以权其出入，禁私造者。帝从其议，立务于益州界，以百二十五万六千三百缗为额。

纲　甲子，二年，夏五月朔，司天监奏日食，不应。

目　中书奉表称贺。

纲　秋八月，帝临国子监，谒孔子。

纲　冬十一月，立皇后郭氏。

目　后，平卢节度使崇之孙女。时张美人有宠，帝欲立之，太后不可而止，故后虽立而颇见疏。

纲　乙丑，三年，冬十月，以晏殊为枢密副使。

纲　十一月，王钦若卒。

目　帝谓辅臣曰：“钦若久在政府，观其所为，真奸邪也。”王曾对曰：“钦若与丁谓、林特、陈彭年、刘承珪同恶，时人目为‘五鬼’，奸邪伪，诚如圣谕。”

纲　十二月，以张知白同平章事，张旻为枢密使。

目　太后微时尝寓旻家，旻事之甚谨，后德之，故自河阳召还长枢府。晏殊言：“旻无勋劳，徒以恩幸被宠，天下已有非才之议，奈何复用为枢密使也！”后不悦。旻寻更名耆。

纲　丙寅，四年，夏六月，大水。

目　京师大雨，平地水数尺，坏民舍，压死数百人。京东、西及河北、江、淮以南皆大水。帝避殿，减膳，肆赦，蠲民租，抚流民。方水之作也，宰执晨朝，未入，有旨放朝，王曾附中使奏曰：“天变甚异，乃臣等燮理无状，岂可退安私室。”亟请入见，陈所以备御之道。同列有先归者，皆愧服焉。

纲　丁卯，五年，春正月朔，帝率群臣朝太后于会庆殿。

纲　晏殊罢，以夏竦为枢密副使。

目　殊从幸玉清昭应宫，从者持笏后至，殊怒，以笏击之，折齿，为御史所论，出知宣州，寻改应天。自五代以来，天下学校废坏，殊始兴建，为诸州倡，且延范仲淹以教生徒。仲淹敦尚风节，每感激论天下事，殊深器之。

竦明敏博学，文章典雅，材术过人，但急于进取，喜交结，任数倾侧，世以奸邪目之。

纲　夏五月，楚王元佐卒。

纲　秋九月，以程琳为御史中丞。

目　张知白最器琳，当除命，喜曰：“不辱吾笔。”琳上疏请罢诸土木营造，蠲被灾郡县逋租，帝嘉纳之。未几除知开封府。

纲　戊辰，六年，春二月，工部尚书、同平章事张知白卒。

目　知白为相，慎名器，抑儌幸，每以盛满为戒；虽贵显，清约如寒士。卒，谥文节。

纲　三月，以张士逊同平章事，姜遵、范雍为枢密副使。

纲　夏五月，赵德明使其子元昊袭回鹘甘州，取之。

目　元昊小字嵬理，性雄毅，多大略，善绘画，能创制物始。圆面高准，晓浮图学，通蕃、汉文字。德明虽臣事中国及契丹，然于本国则称帝，至是以元昊袭破回鹘，夺甘州，遂立为皇太子。

纲　秋八月，水。

纲　己巳，七年，春正月，曹利用罢。

纲　二月，参知政事鲁宗道卒。

目　太后临朝，宗道屡有献替。后尝问“唐武后何如主”？对曰：“唐之罪人也，几危社稷。”后默然。有小臣方仲弓请立刘氏七庙，后问诸辅臣，众不敢对。宗道独进曰：“若立刘氏七庙，如嗣君何！”乃止。后尝与帝同幸慈孝寺，欲乘辇先行，宗道以夫死从子之义争之，后遽命辇后乘舆。宗道刚正嫉恶，遇事敢言，贵戚用事者皆惮之，目为“鱼头参政”，因其姓，且言骨鲠也。卒，谥简肃。

纲　张士逊罢。

目　士逊之相，曹利用荐之也。利用凭宠自恣，而士逊依违其间，时人目之为“和鼓”。利用既斥，士逊亦罢。

纲　以吕夷简同平章事，夏竦、薛奎参知政事，陈尧佐为枢密副使。

目　初奎知开封府时，真宗数宴大臣，至有沾醉者，奎谏曰：“今天下诚无事，然宴乐无度，大臣数被酒失仪，非所以重朝廷也。”真宗善其言。及拜参政，入谢，帝曰：“先帝常以卿可大任；今用卿，先帝意也。”他日帝谕辅臣曰：“臣事君鲜有克终者。”奎对曰：“保终之道，匪独臣下然也。”因历数唐开元、天宝时事以闻，帝然之。

纲　复制举诸科。

目　诏复贤良方正等六科，以待京朝官之被举及应选者；增置书判拔萃科，以待选人之应书者；高蹈丘园、沉沦草泽、茂材异等三科，以待布衣之被举者。又置武举，以待方略智勇之士。

纲　三月，给契丹流民田。

目　契丹饥，流民至境上，帝曰：“皆吾赤子也。”诏给以唐、邓州闲田，仍令所过给食。

纲　夏六月，玉清昭应宫灾，罢王曾知兖州。

目　初太后受册，将御大安殿，曾执不可；及长宁节上寿，又执不可；皆供帐便殿。太后左右姻家稍通请谒，曾多裁抑之。太后滋不悦，会玉清昭应宫灾，曾以首相罢，出知兖州。

纲　秋八月，以陈尧佐、王曙参知政事，夏竦为枢密副使。

纲　冬十月，京师地震。

纲　十一月，出秘阁校理范仲淹通判河中。

目　时帝每以岁旦冬至，率百官上太后寿于会宁殿，遂同御大安殿以受朝。秘阁校理范仲淹上疏曰：“天子奉亲于内，自有家人礼。今顾与百官同列北面而朝，亏君体，损主威，非所以垂法后世也。”疏入，不报。既而又疏请太后还政，亦不报。遂乞补外，出为河中府通判。

纲　庚午，八年，秋九月，姜遵卒，以赵稹为枢密副使。

目　时政出宫掖，稹厚结刘美家婢以干进用。命未下，有驰告者，稹问：“东头，西头？”盖意在中书也，闻者以为笑谈。

纲　辛未，九年，夏六月，契丹隆绪死，子宗真立，其母萧耨斤治国事。

纲　秋七月，遣龙图阁待制孔道辅等使契丹。

目　契丹来告哀，帝遣道辅及王随等充贺册及吊祭等使。初，道辅使契丹，契丹燕使者，优人以文宣王为戏。道辅艴然径出，虏使主客者邀还坐，且令谢。道辅正色曰：“中国与北朝通好，以礼文相接。今俳优之徒侮慢先圣，而不之禁，北朝之过也，何谢为！”至是益加礼重。道辅，孔子四十五世孙也。

纲　冬十月，罢翰林学士宋绶。

目　时太后专政，而帝未始独对群臣，绶请令群臣对前殿，非军国大事及除拜皆前殿取旨。书上，忤太后意，出知应天府。

纲　壬申，明道元年，春二月，以张士逊同平章事。

纲　真宗宸妃李氏卒。

目　李氏，杭州人，实生帝，太后既取帝为己子，与杨太妃保护之，李氏默然处先朝嫔御中，未尝自异。人畏太后，亦无敢言者，以是帝虽春秋长，不自知为李氏出也。至是疾革，乃自顺容进位宸妃。薨，太后欲以宫人礼治丧于外，吕夷简奏：“礼宜从厚。”太后遽引帝起；有顷，复独立帘下，召夷简问曰：“一宫人死，相公云云何也？”夷简对曰：“臣待罪宰相，事无内外，皆当预也。”后怒曰：“相公欲离间吾母子邪！”夷简对曰：“陛下不以刘氏为念，臣不敢言。尚念刘氏，则丧礼宜从厚。”后悟，乃以一品礼殡于洪福院。夷简又谓入内都知罗崇勋曰：“宸妃当以后服殓，用水银实棺，异时勿谓夷简不道及也。”崇勋惧，驰告太后，乃许之。

纲　秋七月，王曙罢。八月，以晏殊参知政事，杨崇勋为枢密副使。

纲　宫中火，诏群臣言阙失。

纲　九月，复作受命宝。

纲　冬十一月，夏王赵德明卒，子元昊嗣。

纲　癸酉，二年，春二月，彗星见于东北。

目　光芒长二尺，司天言含誉星见，然观者皆以为彗。

纲　太后有事于太庙。

目　太后欲被服天子衮冕以享太庙，薛奎力谏，且曰：“必御此，若何为拜！”后不听，服仪天冠衮衣初献，皇太妃亚献，皇后终献。礼毕，群臣上太后尊号。

纲　帝耕藉田。

目　命宰相张士逊撰谒太庙及躬耕藉田记。检讨宋祁言：“皇太后谒庙，非后世法。”乃止撰藉田记。

纲　三月，皇太后刘氏崩，尊太妃杨氏为皇太后。帝始亲政。

目　后称制十一年，至是后崩，谥曰庄献明肃。旧制后皆二谥，称制加四谥，自此始。遵太后遗诰，尊太妃为皇太后。帝始亲政，罢创修寺观，裁抑侥幸。召宋绶、范仲淹而黜内侍罗崇勋等，中外大悦。刘太后爱帝如己出，帝亦尽孝，故始终无毫发间隙。及帝亲庶务，言者多追诋太后时事，仲淹言于帝曰：“太后受遗先帝，调护陛下者十余年，今宜掩其小故，以全大德。”帝曰：“此亦朕所不忍闻也。”遂下诏戒饬中外，毋得辄言皇太后垂帘日事。

纲　夏四月，吕夷简、张耆、夏竦、陈尧佐、范雍、赵稹、晏殊罢。

目　帝与吕夷简谋，以张耆等皆附太后，欲悉罢之，夷简以为然。帝退，以语皇后，后曰：“夷简独不附太后邪？但多机巧，善应变耳。”由是夷简亦罢。制下，夷简方押班，闻唱名，大骇，不知其故。因令素所厚内侍都知阎文应诇之，乃知事由郭后也，于是深憾后，思有以倾之。

纲　以李迪同平章事，王随参知政事，李谘为枢密副使，王德用签书枢密院事。

目　迪自太后崩，召还，未几复相。

德用初为殿前都虞候，有求太后内降补军吏者，德用曰：“补吏，军政也，不可与。”太后固欲与之，德用卒不奉诏。至是，帝阅太后中，得德用所奏事，奇之，以为可大用，遂拜签枢。

纲　追尊母宸妃李氏为皇太后。

目　左右有为帝言，“陛下乃李宸妃所生，妃死以非命”者。帝号恸累日，下诏自责，追尊为皇太后，谥庄懿，幸洪福寺祭告，易梓宫，亲启视之，妃以水银故，玉色如生，冠服如皇后。帝叹曰：“人言其可信哉！”待刘氏加厚。

纲　秋七月，旱、蝗，诏求直言。

纲　冬十月，张士逊、杨崇勋免，以吕夷简同平章事，宋绶参知政事，王曙为枢密使，王德用、蔡齐为副使。

纲　十一月，赠寇准中书令。

目　复莱国公，谥忠愍。

纲　薛奎罢。

目　奎以疾罢，逾年卒。奎谋议正直，或志不伸，归辄叹吒不食。家人笑曰：“何必如是。”奎曰：“吾仰惭古人，俯愧后世尔。”尤能知人，范仲淹、庞籍、明镐自为吏部选人，皆以公辅许之，卒如其言。

纲　诏宰相毋得进用台官。

目　言者谓台官必由中旨，乃祖宗法也。帝曰：“祖宗法不可坏。宰相自用台官，则宰相过失无敢言者矣。”故诏：“自今台官，非中丞、知杂保荐者，毋得除授。”

纲　废皇后郭氏，谪御史中丞孔道辅、右司谏范仲淹。

目　时尚美人、杨美人俱得幸，数与皇后忿争。一日，尚氏于帝前有侵后语，后不胜忿，批其颊；帝自起救之，误批帝颈。帝大怒，内侍阎文应因与帝谋废后，且劝以爪痕示执政。帝以示吕夷简，告之故。夷简有憾于后，遂主废黜之议。帝犹疑之，夷简曰：“光武，汉之明主也，郭后止以怨怼坐废，况伤陛下颈乎！”帝意遂决。

夷简先敕有司毋得受台谏章奏，乃诏称皇后愿入道，封净妃、玉京冲妙仙师，居长宁宫。台谏章疏果不得入。于是中丞孔道辅率谏官范仲淹、孙祖德、宋庠、刘涣、御史蒋堂、郭劝、杨偕、马绛、段少连十人，诣垂拱殿伏奏：“皇后，天下之母，不当轻废。愿赐对，尽所言。”殿门阖，不为通。道辅扣镮大呼曰：“皇后被废，奈何不听台臣言！”寻有诏，令夷简谕以皇后当废状。道辅等至中书语夷简曰：“大臣之于帝后，犹子事父母也。父母不和，可以谏止，奈何顺父出母乎！”夷简曰：“废后有汉、唐故事。”道辅曰：“人臣当道君以尧、舜，岂得引汉、唐失德为法邪？”夷简不能答。即奏言“伏请对，非太平美事”，遂黜道辅知泰州，仲淹知睦州，祖德等罚金。道辅鲠挺特达，遇事弹劾无所避，天下皆以直道许之。签书河阳判官富弼言：“朝廷一举而两失，纵不能复后，宜还仲淹等。”不听。

纲　甲戌，景祐元年，春正月，置崇政殿说书。

目　侍讲学士孙奭年老乞外，因荐贾昌朝、赵希言、王宗道、杨安国等自代。遂置说书，日轮二人祗候。昌朝诵说明白，帝多所质问。

纲　秋七月，赵元昊反，寇环、庆。

纲　八月，有星孛于张、翼。

目　帝以星变避殿，减膳。寻诏净妃郭氏出居瑶华宫，美人尚氏入道，杨氏安置别宅。

纲　王曙卒，以王曾为枢密使。

纲　九月，立曹氏为皇后。

目　后，彬之孙女也。御史里行孙沔请终庄献丧制而后行，秘书丞余靖亦以为言，不报。

纲　乙亥，二年，春正月，作迩英、延义二阁。

目　孙奭尝上无逸图，帝命施于讲读阁，至是又诏蔡襄写无逸篇于阁屏。

纲　贬御史里行孙沔监永州酒务。

目　沔上言：“自孔道辅、范仲淹被黜，凡在缙绅，尽怀缄默。乞少霁天威，用存国体。”疏入，责知衡山县。沔未知有责命，复上书曰：“深宫之中，侍左右者，刀锯之余；悦耳目者，艳冶之色。宸禁昼严，乘舆天远，未见款召名臣，清问外事，询祖宗之纪纲，质朝廷之得失，徒修简易之名，未益承平之化。”又曰：“愿推择大臣，讲求古道，极论精思，品藻贤哲。逐刺史、县令老懦、贪残之辈，以利于民。罢公卿、大夫谄佞、诡诞之士，以肃于朝。简掖庭之幽旷，以求锡羡之庆。抑宦侍之重任，以防昵近之私。”书奏，再责监永州酒务。

纲　二月，育宗室允让子宗实于宫中。

目　宗实，太宗之曾孙，商王元份之孙，江宁节度使允让之子也。帝未有储嗣，取入宫，命皇后拊鞠之；生四年矣。

纲　李迪罢。

纲　以王曾同平章事，蔡齐、盛度参知政事，王随、李谘知枢密院事，王德用、韩亿同知院事。

纲　命集贤校理李照重定雅乐。

纲　冬十一月，故后郭氏暴卒，诏窜内侍阎文应于岭南。

目　后居瑶华，帝颇念之，遣使存问，赐以乐府；后和答之，辞意凄惋，帝亦悔焉。尝密遣人召之，后辞曰：“若再见召，须百官立班受册方可。”文应以尝谮后，惧其复立。属后小疾，帝遣文应挟医诊视，数日，言后暴崩。中外疑文应进毒，而不得其实。帝深悼之，追复后号，以礼敛葬，而停谥册袝庙之礼。知开封府范仲淹劾奏文应之罪，窜之岭南，死于道。

纲　诏录五代及诸国后。

目　御史台辟石介为主簿，介未至，论不当求诸伪国后，坐罢。馆阁校勘欧阳修贻书责中丞杜衍曰：“主簿于台中非言事官，介足未履台门之阈，已用言事见罢，可谓正直刚明，不畏避矣。度介之才不止为主簿，直可为御史。今斥介而他举，亦必择贤。夫贤者固好辩，又有言则又斥而他举乎？如此，则必得愚暗懦默者而后止也。”衍不能用。

纲　丙子，三年，夏五月，贬知开封府范仲淹及集贤校理余靖、馆阁校勘尹洙、欧阳修于外。诏戒群臣越职言事。

目　仲淹以吕夷简执政，进用多出其门，上百官图，指其次第曰：“如此为序迁，如此为不次，如此则公，如此则私，况进退近臣凡超格者，不宜全委之宰相。”夷简不悦。他日论建都之事，仲淹进曰：“洛阳险固，而汴为四战之地，太平宜居汴，即有事必居洛阳。当渐广储蓄，缮宫室。”帝以问夷简，夷简对曰：“仲淹迂阔，务名无实。”仲淹闻之，乃为四论以献，大抵讥切时弊，且曰：“汉成帝信张禹不疑舅家，故有新莽之祸。臣恐今日亦有张禹坏陛下家法。”夷简诉仲淹越职言事，离间君臣，引用朋党。仲淹对益切，由是落职，知饶州。

集贤校理余靖上言：“仲淹以讥刺大臣，重加谴谪。倘其言未合圣虑，在陛下听与不听尔，安可以为罪乎！陛下自亲政以来，屡逐言事者，恐钳天下口。请改前命。”疏入，坐落职，监筠州酒税。

馆阁校勘尹洙上疏曰：“仲淹忠亮有素，臣与之义兼师友，则是仲淹之党也。臣不可苟免。”夷简怒，斥监郢州酒税。

馆阁校勘欧阳修贻书责司谏高若讷曰：“仲淹以非辜逐，君不能辨，犹以面目见士大夫，出入朝中，是不复知人间有羞耻事！”若讷怒，上其书，修坐贬夷陵令。

时朝士畏宰相，无敢送仲淹者，独龙图直学士李纮、集贤校理王质出郊饮饯之。或以诮质，质曰：“希文贤者，得为朋党，幸矣。”馆阁校勘蔡襄作四贤一不肖诗以誉仲淹、靖、洙、修而讥若讷，都人相传写，粥书者市之得厚利。御史韩缜希夷简旨，请以仲淹朋党牓朝堂，戒百官越职言事者，从之。

纲　冬十月，契丹初殿试进士。

纲　十一月，皇太后杨氏崩。

纲　李谘卒，以王德用知枢密院事，章得象同知院事。

纲　丁丑，四年，夏四月，吕夷简、王曾、宋绶、蔡齐罢。

目　初，夷简事曾甚谨，曾力荐为相。及曾复入中书，位反居下。而夷简任事久，多所专决，曾不能堪，议论间有异同，遂力求罢。帝疑之，问曾曰：“卿亦有所不足邪？”时外传夷简纳赂，曾因及之。帝以问夷简，夷简乞置对，遂交论帝前，而曾语亦有失实者，求去益力，夷简亦乞罢。时曾与蔡齐善，而夷简善宋绶，惟盛度不得志于二人，而性猜险，每有所议，依违其间。及是，帝问度曰：“曾、夷简力求退，何也？”度对曰：“二人心事，臣不得知。陛下询二人以孰可代者，则其情可察矣。”帝从之。曾荐齐，夷简荐绶；于是四人俱罢，而度独留。

纲　以王随、陈尧佐同平章事，韩亿、程琳、石中立参知政事，盛度知枢密院事，王鬷同知院事。

纲　冬十二月，地震。

目　京师及并、代、忻州皆震，而并、代、忻尤甚，坏民庐舍，压死者二万二千余人，伤者五千六百人。

纲　戊寅，宝元元年，春正月，求直言。

目　时有众星西北流，雷发不时。下诏求直言，大理评事苏舜钦言：“臣观国史，见祖宗日日视朝，旰昃方罢。今陛下春秋鼎盛，实宵旰求治之秋，乃隔日御殿，此政事不亲也。三司计度经费，二十倍于祖宗之时，府库匮竭，敛科无虚日，此用度不足也。二者诚国大忧。愿陛下因此灾变，修己以御人，洗心以鉴物，勤听断，舍燕安，放优谐近习之纤人，亲刚明鲠直之良士，以思永图。”疏入，诏复日御前殿。

纲　三月，王随、陈尧佐、韩亿、石中立免。

目　随为相无所建明，而数与尧佐、亿、中立争事。会灾异屡见，右司谏韩琦言：“随、尧佐、中立非辅弼才，亿不当以子纲为众牧判官。”遂皆免。琦遇事敢言，切而不迂，在谏垣前后凡七十余疏。

纲　以张士逊、章得象同平章事，王鬷、李若谷参知政事，王博文、陈执中同知枢密院事。夏四月，王博文卒，以张观同知枢密院事。

纲　冬十月，赵元昊称帝于夏州。

纲　十一月，沂公王曾卒。

目　赠侍中，谥文正。曾性资端厚，在朝廷进止有常处，平居寡言笑，人不敢干以私。进退士人，莫有知者。范仲淹尝谓曾曰：“明扬士类，宰相任也，公之盛德独少此尔。”曾曰：“恩欲归己，怨将谁归邪？”仲淹服其言。

纲　十二月，京师地震。

纲　以夏竦为泾原、秦、凤安抚使，范雍为鄜、延、环、庆安抚使，经略夏州。

纲　己卯，二年，夏四月，募民入粟实边。

纲　五月，罢王德用，以夏守赟知枢密院事。

目　赵元昊反，德用请自将讨之，不许。德用状貌雄毅，面黑，颈以下白晳，人皆异之，言者论其貌类艺祖，且得士心，不宜久典机密，遂罢。言者犹不已，遂降知随州。家人惶惧，而德用举止言笑自若，惟不接宾客而已。

纲　六月，削赵元昊赐姓、官爵。

纲　冬十一月，盛度、程琳罢。

纲　以王鬷知枢密院事，宋庠参知政事。

纲　夏人寇保安军，巡检指挥使狄青击败之。

目　青初以善骑射为骑御散直，从西征，战安远诸砦，皆克捷。临敌，披发带铜面具，出入贼中，皆披靡，莫敢当。至是元昊寇保安军，钤辖卢守懃使青击走之，以功加秦州刺史。帝欲召见，问以方略，会贼寇渭州，命图形以进。





纲鉴易知录卷六八


宋纪


仁宗皇帝


纲　庚辰，康定元年，春正月朔，日食。

目　先是司天杨惟德请移闰于庚辰岁，则日食在正月之晦。帝曰：“闰，所以正天时而授民事，其可曲避乎！”不许。至是知谏院富弼请“罢宴、彻乐，就馆赐北使酒食。”执政不可，弼曰：“万一契丹行之，岂不为朝廷羞。”既而闻契丹罢宴，帝深悔之。

纲　元昊寇延州，副总管刘平、石元孙战没。二月，贬范雍知安州。

纲　以夏守赟为陕西经略安抚招讨使，内侍王守忠为都钤辖。

纲　除越职言事之禁。

纲　命知制诰韩琦安抚陕西。

目　初，琦使蜀归，论西师形势甚悉，即命安抚陕西。琦言：“范雍节制无状，宜召知越州范仲淹委任之。方陛下焦劳之际，臣岂敢避形迹不言，若涉朋比误国家，当族。”帝从之，召仲淹知永兴军。

纲　三月，王鬷、陈执中、张观免。

目　天圣中，鬷使河北，过真定，时曹玮为总管，鬷见之，玮谓曰：“君异日当柄用，愿留意边防。”鬷曰：“何以教之？”玮曰：“吾尝使人觇赵元昊，状貌异常，他日必为边患。”鬷未以为然。比再入枢密，元昊果反。帝数问边事，鬷不能对。及刘平败，议刺乡兵久未决，帝怒，遂与执中、观同免，鬷始叹玮之明识。

纲　以晏殊、宋绶知枢密院事，王眙永同知院事。

纲　夏五月，张士逊致仕，以吕夷简同平章事。

纲　以夏竦为陕西经略安抚招讨使，韩琦、范仲淹副之；召夏守赟、王守忠还。

纲　元昊陷塞门诸砦。

目　执砦主高延德以去。又陷安远、承平砦。时著作佐郎张方平上平戎十策，其略以为“宜屯重兵河东，示以形势。贼入寇必自延渭，而兴州巢穴之守必虚，我师自麟、府渡河，不十日可至，此所谓攻其所必救，形格势禁之道也。”宰臣吕夷简见之，谓知枢密院宋绶曰：“大科得人矣。”

纲　六月，以夏守赟同知枢密院事。秋八月，守赟罢，以杜衍同知枢密院事。

纲　以范仲淹兼知延州。

目　延州诸砦多失守，仲淹请自行，诏兼知延州。仲淹大阅州兵，得万八千人，分六将领之，日夜训练。量敌众寡，使更出御。敌人闻之相戒曰：“无以延州为意，今小范老子腹中自有数万甲兵，不比大范老子可欺也。”大范盖指雍也。仲淹以民远输劳苦，请建鄜城为军，以河中府、同、华州中下户租税就输之，春夏徙兵就食，可省籴十之三，他所减不与。诏以为康定军。仲淹又修承平、永平等砦，稍招还流亡，定堡障，通斥堠，城十二砦，于是羌、汉之民相踵归业。

纲　九月，李若谷罢，以宋绶、晁宗悫参知政事。以晏殊为枢密使，王贻永、杜衍、郑戬为副使。

纲　元昊寇三川诸砦，环庆副总管任福攻其白豹城，克之。

目　元昊之寇三川也，韩琦使任福等领兵七千声言巡边，部分诸将，夜趋七十里至白豹城，平明克之，破四十族，焚其积聚而还。

纲　鄜州将种世衡城青涧。

目　时塞门诸砦既陷，鄜州判官种世衡言：“延安东北二百里有故宽州，请因废垒而兴之以当寇冲。右可固延安之势，左可致河东之粟，北可图银、夏之旧。”朝廷从之，命世衡董其役。夏人屡来争，世衡且战且城。然处险无泉，议不可守，凿地百五十尺至石不及泉，工辞不可穿。世衡命屑石一畚，酬百钱，卒得泉以济。城成，赐名青涧，以世衡知城事。世衡开营田，募商贾，通货利，城遂富实。

纲　冬十二月，宋绶卒。

纲　铸当十钱。

纲　辛巳，庆历元年，春正月，诏鄜、延、泾原会兵讨李元昊，不果行。

纲　元昊遣人至延州议和，范仲淹以书谕之。

目　元昊遣高延德还延州，与范仲淹约和。仲淹自为书遗元昊，反覆戒谕，令去帝号尽臣节，以报累朝厚待之恩。韩琦闻之曰：“无约而请和者，谋也。”命诸将戒严，而自行边。

纲　二月，元昊寇渭州，任福与战于好水川，败死。贬韩琦知秦州。

目　韩琦行边至高平，元昊果遣众寇渭州，薄怀远城，琦乃趋镇戎军，尽出其兵，又募勇士万八千人，命环庆副总管任福将之，以耿傅参军事，泾原都监桑怿为先锋，朱观、武英、王珪各以所部从福。将行，琦令福并兵自怀远趋德胜砦，至羊牧隆城，出敌之后，诸砦相距才四十里，道近，粮饷便；度势未可战，即据险置伏，要其归路。戒之再三，且曰：“苟违节制，有功亦斩！”

福引轻骑数千趋怀远捺龙川，遇镇戎西路巡检常鼎、刘肃与敌战于张家堡南，斩首数百，敌弃马羊橐驼佯北，桑怿引骑趋之，福踵其后。谍传敌兵少，福等颇易之。薄暮，与怿合军屯好水川，观、英屯笼给川，相距五里，约翌日会兵川口，必使夏人匹骑不还，然不知已陷其伏中矣。路既远，刍饷不继，士马乏食者三日。

时元昊自将精兵十万营于川口。候者言“夏人有砦不多”。诘旦，福与怿循好水川西行，出六盘山下，距羊牧隆城五里与夏军遇；诸将方知坠敌计，势不可留，遂前格战。怿于道傍得数银泥合，封袭谨密，中有动跃声，疑莫敢发。福至，发之，乃悬哨家鸽百余，自中起盘飞军上，于是夏兵四合。怿驰犯其锋，福阵未成列，贼纵铁骑突之。自辰至午，阵动，众欲据胜地，忽夏人阵中树鲍老旗，怿等莫测。既而旗左麾，左伏起；右麾，右伏起；自山背下击，士卒多坠崖堑相覆压，怿、肃战死。敌分兵数千断官军后，福力战，身被十余矢。有小校刘进劝福自免，福曰：“吾为大将，兵败，以死报国尔。”挥四刃铁简，挺身决斗，枪中左颊，绝其喉而死。子怀亮亦死之。英、珪、傅皆死，士卒死者万三百人。惟观以兵千余保民垣，会暮，敌引去，得还。关右大震。

奏至，帝震悼，为之旰食。夏竦使人收散兵，得琦檄于福衣带间，言罪不在琦；琦亦上章自劾，徙知秦州。

纲　三月，贬仲淹知耀州。

目　元昊答仲淹书，语多不逊，仲淹对来使焚之。朝议以仲淹不当擅通书，又不当擅焚之。宋庠请斩仲淹，杜衍曰：“仲淹志在招纳，盖忠于朝廷也，何可深罪。”帝悟，乃降户部员外郎，徙知耀州。

纲　夏四月，以陈执中同陕西安抚经略招讨使。

目　时夏竦判永兴军，执中知军事议多异同，故分命竦屯鄜州，执中屯泾州。竦雅意在朝廷，及任以西事，颇依违顾避。尝出巡边，置侍婢中军帐下，几至兵变。元昊命募得竦首者，与钱三千，其见轻侮如此。

纲　五月，宋庠、郑戬罢。

纲　以王举正参知政事，任中师、任布为枢密副使。

纲　秋八月，元昊陷丰州。冬十月，夏竦、陈执中免。

纲　分陕西为四路，以韩琦、王、范仲淹、庞籍兼经略安抚招讨使。

目　分秦凤、泾原、环庆、鄜延为四路，各置使。时琦知秦州，知渭州，仲淹知庆州，籍知延州，诏分领之。

自元昊反，延州城砦焚掠殆尽，籍至，稍葺治之。戍兵十万无壁垒，皆散处城中，畏籍莫敢犯法。籍命部将狄青将万人筑招安砦于桥子谷旁，以断寇出入之路。又使周美袭取承平砦，王信筑龙安砦。悉复所亡地，筑十一城，延民以安。

初，元昊阴诱属羌为助，而环庆酋长六百余人，约为乡导。事寻露，仲淹以其反覆不常，至部即奏行边，以诏书犒赏诸羌，阅其人马，为立条约；诸羌皆受命，自是为中国用。羌人亲爱之，呼为“龙图老子”。

仲淹以庆州西北马铺砦当后桥川口，在贼腹中，欲城之，度贼必争，密遣其子纯佑与蕃将赵明先据其地，引兵随之。诸将不知所向，行至柔远，版筑皆具，旬日城成，即大顺城也。贼觉，以三万骑来战，佯北；仲淹戒勿追，已而果有伏。大顺既成，而白豹、金汤皆不敢犯，环庆自此寇盗益少。

仲淹在边，纯佑年方冠，与将卒错处，钩深摘隐，得其材否，由是仲淹任无失，所向有功矣。

纲　壬午，二年，春二月，置义勇保捷军。

目　诏选河北诸州强壮者为军，刺手背为“义勇”字。各营于其州给以俸廪，分番训练，不愿者释之。寻又刺陕西秦凤路义勇为保捷军。

纲　三月，晁宗悫罢。

纲　契丹来求关南之地；夏四月，遣知制诰富弼报之。

目　契丹主有南侵意，会元昊反，欲乘衅取瓦桥关以南十县地，乃遣南院宣徽使萧特末、翰林学士刘六符来致书取故地。帝唯许增岁币，或以宗室女嫁其子，且令吕夷简择报聘者。夷简不悦弼，因荐之。弼得命，即入对，叩头曰：“主忧臣辱，臣不敢爱其死。”帝为动色。进弼枢密直学士，弼辞曰：“国家有急，义不惮劳，奈何逆以官爵赂之！”遂往。

纲　五月，以大名府为北京。

纲　六月，以王德用判定州。

纲　秋七月，任布罢。以吕夷简、章得象兼枢密使，加晏殊同平章事。

纲　富弼还，复如契丹。

目　弼至契丹，见契丹主宗真言曰：“两朝人主，父子继好垂四十年，一旦求割地，何也？”契丹主曰：“南朝违约，塞雁门，增塘水，治城隍，籍民兵，将以何为？群臣请举兵而南，吾谓不若遣使求地；求而不获，举兵未晚。”弼曰：“北朝忘章圣皇帝之大德乎？澶渊之役，苟从诸将言，北兵无得脱者。且北朝与中国通好，则人主专其利，而臣下无所获；若用兵，则利归臣下，而人主任其祸。故劝用兵者，皆为身谋尔。”契丹主惊曰：“何谓也？”弼曰：“晋高祖欺天叛君，末帝昏乱，土宇狭小，上下离叛，故契丹全师独克。然虏获金币充牣诸臣之家，而壮士健马，物故大半。今中国提封万里，精兵百万，法令修明，上下一心，北朝欲用兵，能保其必胜乎！就使其胜，所亡士马，群臣当之欤，抑人主当之欤？若通好不绝，岁币尽归人主，群臣何利焉。”契丹主大悟，首肯者久之。弼又曰：“塞雁门者，备元昊也。塘水始于何承矩，事在通好前。城隍皆修旧；民兵亦补阙，非违约也。”契丹主曰：“微卿言，吾不知其详。虽然，吾祖宗故地当见还也。”弼曰：“晋以卢龙赂契丹，周世宗复取关南地，皆异代事；若各求地，岂北朝之利哉。”既退，刘六符曰：“吾主耻受金币，坚欲十县何如？”弼曰：“本朝皇帝尝言：‘为祖宗守国，岂敢妄以土地与人！北朝所欲，不过租赋尔，朕不忍多杀两朝赤子，故屈己增币以代之；若必欲得地，是志在败盟，假此为辞尔。澶渊之盟，天地、鬼神实临之。北朝首发兵端，过不在我，天地、鬼神其可欺乎！’”六符谓其介曰：“南朝皇帝存心如此，大善，当共奏使两主意通。”

明日，契丹主召弼同猎，引弼马自近，谓曰：“得地则欢好可久。”弼反复陈其不可状，且言：“北朝既以得地为荣，南朝必以失地为辱，兄弟之国，岂可使一荣一辱哉！”猎罢，六符曰：“吾主闻公荣辱之言，意甚感悟。今惟有结昏可议尔。”弼曰：“结昏易生嫌隙，本朝长公主出降，赍送不过十万缗，岂若岁币无穷之利哉。”契丹主谕弼使还曰：“俟卿再至，当择一事受之，卿其遂以誓书来。”弼还，具以白帝。

帝复使弼持和亲、增币二议及誓书往契丹，且命受口传之辞于政府。既行，次乐寿，谓副使张茂实曰：“吾为使而不见国书，脱书辞与口传异，吾事败矣。”启视，果不同。驰还都，以晡时入见，曰：“政府故为此以陷臣，臣死不足惜，如国事何！”帝以问晏殊，殊曰：“吕夷简决不为此，诚恐误尔。”弼曰：“晏殊奸邪，党夷简以欺陛下！”遂易书而行。

纲　九月，暨契丹平。

目　弼至，契丹不复议昏，专欲增币，且曰：“南朝既增我岁币，其遗我之辞当曰‘献’。”弼曰：“南朝为兄，岂有兄献于弟乎！”契丹主曰：“然则为‘纳’字。”弼曰：“亦不可。”契丹主曰：“南朝既以厚币遗我，是惧我矣，于一字何有？若我拥兵而南，得无悔乎！”弼曰：“本朝兼爱南北之民，故屈己增币，何名为惧？或不得已而用兵，则当以曲直为胜负，非使臣之所知也。”契丹主曰：“卿勿固执，古有之矣。”弼曰：“自古惟唐高祖借兵突厥，当时赠遗或称献纳，然后颉利为太宗所擒，岂复有此礼哉！”声色俱厉。契丹主知不可夺，乃曰：“吾当自遣人议之。”乃留增币誓书，而使其北院枢密副使耶律仁先及刘六符，持誓书与弼偕来，且议“献纳”二字。弼至，入对曰：“二字臣以死拒之，虏气折矣，可勿许也。”帝用晏殊议，竟以“纳”字许之。于是岁增银、绢各十万匹、两，送至白沟，自是通好如故。

纲　元昊寇镇戎军，副总管葛怀敏会兵御之，败死；元昊遂大掠渭州。

纲　冬十一月，以韩琦、范仲淹、庞籍为陕西安抚经略招讨使，置司泾州。

目　初，翰林学士王尧臣，体量安抚陕西归，上疏论兵，因言：“韩琦、范仲淹皆忠义智勇，不当置之散地。”及葛怀敏败死，中外震惧，帝思尧臣之言，乃复置陕西路经略安抚诏讨使，总四路之事，置府泾州，益屯兵三万，以琦、仲淹、籍分领之。复以尧臣为体量安抚使，以文彦博帅秦州，滕宗谅帅庆州，张亢帅渭州。尧臣复言：“琦等既为陕西四路招讨等使，则四路当禀节制，不当复带使名，各置司行事，使所禀不一。”于是诸路并罢经略使。

琦与仲淹在兵间久，名重一时，人心归之，朝廷倚以为重。二人号令严明，爱抚士卒，诸羌来者推诚抚接，咸感恩畏威，不敢辄犯边境。边人为之谣曰：“军中有一韩，西贼闻之心胆寒。军中有一范，西贼闻之惊破胆。”

纲　征处士孙复为国子监直讲。

目　复，晋州平阳人，举进士不第，退居泰山，著春秋尊王发微十二篇。国子直讲石介尝师事之，语人曰：“孙先生非隐者也。”于是范仲淹、富弼皆言复有经术，宜在朝廷，故召用之。

纲　以富弼为翰林学士，辞不拜。

目　弼始受命使契丹，闻一女卒；再往，闻一男生，皆不顾。得家书未尝发，辄焚之，曰：“徒乱人意。”于是帝复申枢密直学士之命，弼辞。又除翰林学士，弼恳辞曰：“增岁币，非臣本意，特以方讨元昊，未暇与角，故不敢以死争，安敢受赏乎！”

纲　癸未，三年，春正月，元昊上书请和。

纲　二月，立四门学。

纲　三月，以吕夷简为司徒，同议军国大事。

目　先是，夷简感风眩，诏拜司空，平章军国重事。疾稍愈，命数日一至中书，裁决可否。夷简力辞，帝降手诏曰：“古谓髭可疗疾，今剪以赐卿。”至是帝御延和殿召见，敕乘马至殿门，命内侍取兀子舆以前。夷简辞避久之，诏给扶，毋拜。乃罢相，改授司徒，同议军国大事。

纲　以晏殊同平章事兼枢密使，贾昌朝参知政事，富弼为枢密副使。弼固辞，不拜。

纲　召夏竦为枢密使。

纲　以欧阳修、王素、蔡襄知谏院，余靖为右正言。

目　增置谏官，以修等为之。襄喜言路开而虑正人难久立，乃上疏曰：“任谏非难，听谏为难。听谏非难，用谏为难。修等三人，忠诚刚正，必能尽言。臣恐邪人不利，必造为御之之说。其御之不过有三：曰好名，好进，彰君过尔。愿陛下察之，毋使有好谏之名，而无其实。”

修每入对，帝必延问执政，咨所宜行。既多所张弛，小人潝潝不便；修虑善人必不胜，数为帝分别言之。

初，范仲淹之贬饶州，修及尹洙、余靖皆以直仲淹见退，群邪目之曰“党人”，于是朋党之论起。修乃进朋党论，以为：“君子以同道为朋，小人以同利为朋，皆自然之理也。然小人无朋，惟君子则有之。盖小人所好者利禄，所贪者财货，当其同利之时，暂相党引以为朋者，伪也；及其见利而争先，或利尽而反相贼害，虽兄弟亲戚不能相保。君子则不然，所守者道义，所行者忠信，所惜者名节，以之修身则同道而相益，以之事国则同心而共济，终始如一。故为君者但当退小人之伪朋，用君子之真朋，则天下治矣。”修论事切直，人视之如仇，帝独奖其敢言，顾侍臣曰：“如欧阳修者何处得来。”

纲　夏四月，以韩琦、范仲淹为枢密副使。

纲　夏竦至京师，罢之，以杜衍为枢密使。

目　初召竦，谏官欧阳修、蔡襄等交章论：“竦在陕西，畏懦不肯尽力，兼之挟诈任数，奸邪倾险。陛下孜孜政事，首用怀诈不忠之臣，何以求治！”中丞王拱宸亦言：“竦经略西师，无功而归。今置诸二府，何以厉世！”因对极论之，帝未省，遽起；拱宸前引裾毕其说，帝乃悟。会竦已至国门，言者论益力，即日诏竦归镇；拜杜衍为枢密使。竦亦自请还节钺，徙知亳州。竦至亳上书万言自辨，乃徙判并州。

蔡襄言于帝曰：“陛下罢竦而用琦、仲淹，士大夫贺于朝，庶民歌于路，至饮酒叫号以为欢。且退一邪进一贤，岂能关天下轻重哉？盖一邪退则其类退，一贤进则其类进，众邪并退众贤并进，海内有不泰乎！虽然，臣窃忧之。天下之势，譬犹病者，陛下既得良医矣，信任不疑，非徒愈病而又寿民；医虽良，术不得尽用，则病且日深，虽有和、扁，难责效矣。”

国子监直讲石介，笃学尚志，乐善嫉恶，喜声名，遇事奋然敢为。会吕夷简罢相，章得象、晏殊、贾昌朝、韩琦、范仲淹、富弼同时执政，而欧阳修、蔡襄、王泰、余靖并为谏官，夏竦既拜，复夺之，以衍代，因大喜曰：“此盛事也！歌颂，吾职，其可已乎？”作庆历圣德诗，有曰：“众贤之进，如茅斯拔。大奸之去，如距斯脱。”其言大奸，盖斥竦也。诗且出，孙复闻之曰：“介祸始于此矣！”范仲淹亦谓韩琦曰：“为此鬼怪辈坏事也。”

纲　自正月不雨至于是月。帝祷于西太乙宫，是日雨。

纲　吕夷简罢。

目　先是陕西转运使孙沔上书，言自夷简当国，黜忠良，废直道，以姑息为安，以避谤为智，柔而易制者升为心腹，奸而可使者保为羽翼，是张禹不独生于汉，而李林甫之复见于今也。”书上，帝不之罪。夷简见书谓人曰：“元规药石之言，但恨闻此迟十年尔！”至是蔡襄复言：“夷简被病以来，两府大臣并笏受事于门，贪尚权势，病不知止。”乃罢同议军国大事，未几以太尉致仕。

纲　秋七月，王举正罢。八月，以范仲淹参知政事，富弼为枢密副使。

目　帝方锐意太平，数问仲淹以当世事，又为之开天章阁，召辅臣条对。仲淹退而上十事，曰“明黜陟，抑侥幸，精贡举，择长官，均公田，厚农桑，修武备，推恩信，重命令，减徭役”，悉采用之。

帝以平治责成辅相，命弼主北事，仲淹主西事。弼上当世之务十余条及安边十三策，大略以进贤、退不肖，止侥幸，去宿弊，欲渐易监司之不才者，使澄汰所部吏，于是小人始不悦矣。

纲　以韩琦为陕西宣抚使。

纲　九月，任中师罢。

纲　冬十月，以张之、王素等为都转运按察使。

目　先是知谏院欧阳修言：“天下官吏既多，朝廷无由遍知其贤愚善恶，乞立按察之法。于内外朝官三丞郎官中，选强干廉明者为之，使至州县遍见官吏，其公廉无状皆以朱书于名之下，其中材之人以墨书之，岁具以闻。”诏从之。富弼、范仲淹复请诏中书、枢密通选逐路转运按察使，即委使自择知州，知州择知县，不任事者皆罢之。于是之等首被兹选，之河北，王素淮南，沈邈京东，施昌言河东，李绚京西。

仲淹之选监司也，取班簿视不才者一笔勾之。弼曰：“一笔勾之甚易，焉知一家哭矣。”仲淹曰：“一家哭，何如一路哭邪！”遂悉罢之。

纲　十二月，河北雨赤雪，河东地震。

纲　甲申，四年，春正月，帝复御经筵。

目　自元昊反，罢进讲。崇政殿说书赵师民言：“帝王治经与品庶异，不独玩空文、占古语也。今方外小有事，臣等即不复进见，是以为先王遗籍可以讲无事之朝，不足赞有为之世，臣愚以为过矣。”又献劝讲箴，帝嘉纳之，于是复命曾公亮等讲读经史。尝谓公亮等曰：“卿等宿儒博学，多所发明；朕虽盛暑，亦未尝倦，但恐卿等劳尔。”

纲　三月，诏天下州县立学，行科举新法。

目　时范仲淹意欲复古劝学，数言兴学校，本行实。诏近臣议，于是宋祁等奏：“教不本于学校，士不察于乡里，则不能核名实。有司束以声病，学者专于记诵，则不足尽人材。参考众说，择其便于今者，莫若使士皆土著而教之于学校，然后州县察其履行，则学者修饬矣。先策论，则文词者留心于治乱矣。简程式，则闳博者得以驰骋矣。问大义，则执经者不专于记诵矣。”帝从之，乃诏天下州县皆立学，本道使者选部属官为教授；员不足，取于乡里宿学有道业者。士须在学三百日乃听预秋赋；旧尝充赋者，百日而止。试于州者令相保任，有匿服、犯刑、亏行、冒名等禁。三场，先策，次论，次诗赋，通考为去取，而罢帖经墨义。士通经术愿对大义者，试十道。

纲　夏四月，作太学。五月，帝谒孔子。

目　判国子监王拱辰、田况、王洙、余靖等言：“汉太学二百四十房，千八百室，生徒三万人，唐学舍亦千二百间。今取才养士之法盛矣，而国子监才二百楹，制度狭小，不足以容。”诏以锡庆院为太学，置内舍生二百人。讲殿既备，帝谒孔子，故事止肃揖，帝特再拜。赐直讲孙复五品服。

初，海陵人胡瑗为湖州教授，训人有法，科条纤悉备具。以身率先，虽盛暑必公服坐堂上，严师弟子之礼，视诸生如其子弟，诸生亦信爱如其父兄，从之游者常数百人。时方尚词赋，湖学独立经义、治事斋以敦实学。及兴太学，诏下湖州取其法，著为令式。

纲　元昊复遣使来上表。

纲　六月，以范仲淹为陕西、河东宣抚使。

目　初，仲淹以忤吕夷简放逐者数年，及陕西用兵，帝以其士望所属，拔用护边。及夷简罢，召还，倚以为治。中外想望其功业，仲淹亦以天下为己任，与富弼日夜谋虑，兴致太平；然更张无渐，规模阔大，论者籍籍，由是谤毁稍行。先是石介奏记于弼，责以行伊、周之事。夏竦怨介，又欲因以倾弼等，乃使女奴阴习介书，久之习成，遂改“伊、周”曰“伊、霍”，且伪作介为弼撰废立诏草，飞语上闻。帝虽不信，而弼与仲淹恐惧不自安，适闻契丹伐夏，遂请行边。

纲　秋七月，大封宗室。

纲　八月，以富弼为河北宣抚使。

目　从弼请也。弼及范仲淹既去，石介不自安，亦请外，得濮州通判。

纲　许公吕夷简卒。

目　谥文靖。自庄献太后临朝，十余年间，天下晏然，夷简之力为多。及西夏用师，契丹求地，夷简选将命使，二边以宁。独成郭后之废，逐孔道辅、范仲淹于外，时论少之；然所斥士，旋复收用，亦不终废。其于天下之事，屈伸舒卷，动有操术，故当国最久，虽数为言者所诋，而帝眷倚不衰。

纲　九月，晏殊罢。

目　殊刚简清俭，博学洽闻，文章赡丽，为世推重。

纲　以杜衍同平章事兼枢密使，贾昌朝为枢密使，陈执中参知政事。

目　衍务裁侥幸，每有内降，率寝格不行。积诏旨至十数，辄纳帝前。帝尝语欧阳修曰：“外人知杜衍封还内降邪？凡有求于朕，每以衍不可告之而止者，多于所封还也。”

纲　冬十一月，诏戒朋党相讦。

纲　契丹以云州为西京。

纲　十二月，册元昊为夏国王。

纲　乙酉，五年，春正月，罢杜衍、范仲淹、富弼，以贾昌朝同平章事兼枢密使，宋庠参知政事，王贻永为枢密使，吴育、庞籍为副使。

目　仲淹、弼既出宣抚，攻者益众，二人在朝所为亦稍沮止，衍独左右之。衍好荐引贤士而抑侥幸，群小咸怨。衍壻苏舜钦，易简子也，能文章，论议稍侵权贵。时监进奏院，循例祠神以伎乐娱宾，集贤校理王益柔，曙之子也，于席上戏作傲歌。御史中丞王拱辰闻之，以二人皆仲淹所荐，而舜钦又衍婿，欲因是倾衍及仲淹，乃讽御史鱼周询、刘元瑜举劾其事。拱辰及张方平列状请诛益柔，章得象无所可否，贾昌朝阴主之。韩琦言于帝曰：“益柔狂语，何足深计。方平等皆陛下近臣，今西陲用兵，大事何限，俱不为陛下论列，而同状攻一王益柔，此其意可见矣。”帝感悟，乃止黜益柔监复州酒税，而除舜钦名，同席被斥者十余人，皆知名之士。拱辰喜曰：“吾一举网尽矣。”舜钦既得罪，衍由是不安，求去不许，会谏官钱明逸论“仲淹、弼更张纲纪，纷扰国经，凡所推荐，多挟朋党”。陈执中复谮衍庇二人。帝不悦，遂并黜之。衍罢知兖州，仲淹知邠州，弼知郓州。衍清介有大节，其去也君子惜之。

纲　三月，罢枢密副使韩琦。

目　范仲淹、富弼罢去，琦不能独居，上疏辨析，且言“近日臣僚多务攻击忠良，取快私忿”，不报。琦乃请外，遂出知扬州。河东转运使欧阳修上疏曰：“杜衍、范仲淹、韩琦、富弼，天下皆知其有可用之贤，而不闻其有可罢之罪。夫正士在朝，群邪所忌；谋臣不用，敌国之福也。窃为陛下惜之。”群邪益忌修，因傅致修罪，左迁知滁州。

知庆州尹洙，博学有识度，以为自唐以来文格卑弱，至柳开始为古文，而世未知宗尚，乃与穆修复振起之，为文简而有法。元昊反，洙未尝不在兵间，故于西事尤为练习。未几卒。

纲　罢科举新法。

目　范仲淹既去，执政以新定科举，入学预试为不便。且言：“诗赋声病易考，而策论汗漫难知，祖宗以来莫之有改，且得人尝多矣。”帝下其议，有司请如旧法，乃诏前所更令悉罢之。

纲　夏五月，章得象罢。

纲　以陈执中同平章事兼枢密使，吴育参知政事，丁度为枢密副使。

纲　冬十一月，罢京东安抚使富弼。

目　滁州狂人孔直温谋反，伏诛。搜其家，得石介书。时介已死，宣徽南院使夏竦言：“介诈死，乃弼遣介结契丹起兵，期以一路兵为内应，请发介棺验之。”诏下兖州访介存亡，杜衍以阖族保介必死，提刑吕居简亦言“无故发棺，何以示后”始获免，遂罢弼安抚使，贬孙复监虔州税，介子孙羁管他州。

纲　丙戌，六年，秋八月，以吴育为枢密副使，丁度参知政事。

纲　丁亥，七年，春二月，大旱，诏求直言。三月，贾昌朝、吴育免。

纲　以夏竦同平章事，寻改授枢密使。

目　竦制下，谏官、御史交章言：“大臣和则政事修。竦前在关中与首相陈执中论议不合，今不可使共事。”故改之。

纲　以文彦博参知政事，高若为枢密副使。

纲　帝祷于西太乙宫，是日雨。

目　帝出祷雨于太乙宫，日方炎赫，帝却盖不御，及还而雨大浃。

纲　冬十一月，贝州卒王则据城反。以明镐为河北安抚使。

纲　太子太傅致仕李迪卒。

纲　戊子，八年，春正月，以文彦博为河北宣抚使，明镐副之。闰月，执王则，槛送京师，诛之。以彦博同平章事。

纲　夏元昊卒。

目　年四十六。子谅祚方期岁，没藏氏所生也，养于母族讹庞。讹庞因以三大将分治国政，谥元昊曰武烈皇帝，庙号景宗，尊没藏氏为皇太后。

纲　三月，诏众臣言时政阙失。

目　帝幸龙图、天章阁，以手诏问辅臣及御史中丞以上时政阙失，皆给笔札，令即坐以对。时陈执中不学少文，固辞不对，宋庠亦请至中书合议条奏，乃听两府归而上之。翰林学士张方平方锁院草制，夜半与所条对俱上，言汰冗兵，退剩员，慎磨勘，择将帅四事。帝览奏惊异，诘旦更赐手札问诏所不及者，方平复上备边、恤刑二事。

纲　夏四月，册谅祚为夏国王。

目　夏遣使来告哀，朝廷及契丹皆遣使慰奠。议者请因谅祚幼弱，母族专国，以节钺啖其三大将，使各有所部分以披其势，可以得志。陕西安抚使程琳曰：“幸人之丧，非所以柔远人，不如因而抚之。”帝乃遣使册谅祚为夏国王，议者深惜朝廷之失机会。

纲　罢丁度为观文殿学士，以明镐参知政事。

目　度以与夏竦议事不合，求解政事，乃置观文殿学士以授之。度性淳质，在翰林十五年，数论天下事，未尝及私，帝雅重之。文彦博数推镐贝州之功，且荐其才可大用，帝遂以代度。

纲　五月，无云而震。夏竦免，以宋庠为枢密使，庞籍参知政事。

目　殿中侍御史何郯论竦奸邪，不可任枢要。会京师一日无云而震者五，帝方坐便殿，趣召翰林学士张方平至，谓曰：“夏竦奸邪，以致天变如此，宜免之！”乃出知河南。

纲　六月，明镐卒。

纲　河北、京东大水。

纲　冬十月，以美人张氏为贵妃。

纲　己丑，皇祐元年，春正月朔，日食。

纲　二月，彗星见。

纲　夏五月，加知青州富弼礼部侍郎，辞不受。

目　河北、京东大水，民流就食青州，富弼劝所部民出粟益以官廪，得公私庐舍十余万区，散处其人，以便薪水。官吏自前资待缺寄居者，皆给其禄，使即民所聚，选老弱病瘠者廪之。仍书其劳，约他日为奏请受赏，率五日辄遣人持酒肉饭糗慰藉，出于至诚，人人为尽力。山林陂泽之利，可资以生者，听民擅取。死者为大冢葬之，目曰丛麦。及麦大熟，民各以远近受粮而归。凡活五十余万人，募为兵者万计。前此救灾者皆聚民城郭中，为粥食之，蒸为疾疫，及相蹈藉，或待哺数日不得粥而仆，名为救之，而实杀之。自弼立法，简便周尽，天下传以为式。帝闻，遣使褒劳，加拜礼部侍郎。弼曰：“救灾，守臣职也。”固辞不受。

纲　帝幸后苑观刈麦。

目　帝御宝岐殿观之，谓辅臣曰：“朕作此殿，不欲植花卉而岁以种麦，庶知稼穑之不易也。”

纲　六月，以贾昌朝为观文殿大学士，判尚书都省。

目　帝以昌朝旧学，特置观文殿大学士以宠之，仍兼判尚书都省。诏：“自今非尝为相者毋得除。”后昌朝以山南东道节度使同平章事入见，召赴迩英阁讲乾卦，帝曰：“将相侍讲，天下盛事。”昌朝顿首谢。

纲　秋八月，陈执中罢。

纲　以宋庠同平章事，高若讷参知政事，庞籍为枢密使，梁适为副使。

目　庠初执政，遇事辄分别可否；及再登用，遂浮沉自安，然天资忠厚，尝曰：“逆诈恃明，残人矜才，吾终身不为也。”

纲　汰诸路兵。

纲　九月，广源州蛮侬智高反，寇邕州。

纲　罢武举。

纲　庚寅，二年，秋九月，大享天地于明堂，赦。

纲　冬十一月，诏外戚毋得任二府。

目　时张贵妃宠冠后庭，尧佐其伯父也，骤除宣徽、节度、景灵、群牧四使。殿中侍御史唐介与知谏院包拯、吴奎等力争之，中丞王举正又留百官班廷论，故有是诏，且罢尧佐宣徽、景灵二使。

纲　闰月，诏太子中舍致仕胡瑗定雅乐。

纲　辛卯，三年，春三月，宋庠免，以刘沆参知政事。

纲　夏六月，诏州郡勿献瑞物。

目　知无为军茹孝标献芝草，帝曰：“朕以丰年为瑞，贤臣为宝，草木之异焉足尚哉！”免孝标罪，而戒州郡勿复献。

纲　冬十月，以张尧佐为宣徽南院使，贬殿中侍御史里行唐介为英州别驾，文彦博免。

目　尧佐复除宣徽使，知河阳。命下，介谓同列曰：“是欲与宣徽而假河阳为名耳。”独抗言之。帝谓曰：“除拟本出中书。”介遂劾文彦博知益州日造闲金奇锦，缘阉侍通宫掖，以得执政。今显用尧佐，益自固结。请罢之而相富弼。语甚切直，帝怒，即其奏不视，且曰：“将远窜。”介徐读疏毕，曰：“臣忠愤所激，鼎镬不避，何辞于谪。”帝急召执政示之曰：“介论事是其职，至以彦博由妃嫔致宰相，此何言也？进用冢司，岂应得预，而乃荐弼！”时彦博在帝前，介责之曰：“彦博宜自省，即有之不可隐。”彦博拜谢不已，帝怒益甚，梁适叱介使下殿，修起居注蔡襄趋进救之，贬春州别驾。王举正言其太重，帝亦悟，明日取其疏入，改英州，而罢彦博知许州。吴奎亦以介党出知密州。帝虑介或道死，有杀直臣名，命中使护之。由是介直声闻天下，然彦博事之有无，卒莫能辨。

纲　夏竦卒。以庞籍同平章事，高若讷为枢密使，梁适参知政事，王尧臣为枢密副使。

纲　壬辰，四年，夏五月，资政殿学士汝南公范仲淹卒。

目　赠兵部尚书，谥文正。仲淹为政忠厚，所至有恩，邠、庆二州之民与属羌皆画像立生祠，其卒也哀号如父。

纲　侬智高陷邕、横诸州，遂围广州；诏钤辖陈曙等发兵讨之。

纲　以狄青为枢密副使。

目　初，尹洙与青谈兵，善之，荐于韩琦、范仲淹曰：“此良将材也。”二人待之甚厚。仲淹授以左氏春秋，且曰：“将不知古今，匹夫勇耳。”青由是折节读书，悉通秦、汉以来将帅兵法，累进马军副都指挥使。青起行伍，十余年而显贵，面涅犹存。帝尝敕青傅药除之，青指其面目：“陛下以功擢臣，不问门地。臣所以有今日，由此涅耳，臣愿留以劝军中，不敢奉诏。”帝益重之。至是，自知延州召拜副使，台谏王举正等谏其不可，帝不听。

纲　秋七月，侬智高陷昭州。九月，以孙沔为广南安抚使。

纲　以狄青为荆湖宣抚使，督诸军讨侬智高。

目　智高寇扰日甚，帝以为忧。智高移书行营求邕、桂节度使，帝将受其降，梁适曰：“若尔，则岭表非朝廷有矣。”会狄青上表请行，遂以为宣抚使、提举广南经制盗贼事。谏官韩绛言青武人，不宜专任。帝以问庞籍，籍力赞青可用，且言：“号令不专，不如不遣。”乃诏岭南诸军皆受青节度。

纲　冬十月，以胡瑗为国子监直讲。

目　瑗既居太学，其徒至不能容，取旁官舍处之。礼部所得士，瑗弟子十常居四五，随材高下，喜自修饬，衣服容止，往往相类，人遇之不问可知为瑗弟子也。时与孙复同为直讲，复教养不及瑗而治经过之。然二人论见多不合，常相避不见。

纲　侬智高陷宾州，复入于邕。

纲　十二月，狄青勒兵宾州；陈曙兵败，青斩之以徇。

目　青行军立行伍，明约束，野宿皆成营栅。至广南，合孙沔、余靖之兵进次宾州，戒诸将无得妄与贼斗，听吾所为。广西钤辖陈曙乘青未至，辄以步兵八千击贼，溃于昆仑关，殿直袁用等皆遁。青曰：“令之不齐，兵所以败。”晨会诸将堂上，揖曙起，并召用等三十二人，按以败亡状，驱出军门斩之。沔、靖相顾愕眙，诸将股栗，莫敢仰视。

纲　癸巳，五年，春正月，狄青夜度昆仑关，大败侬智高于邕州。智高走大理，广南平。

目　青既诛陈曙，因按兵止营，令军休十日，众莫测；贼觇者还言军未即进。青明日即整兵，自将前军，孙沔将次军，余靖为殿，夕次昆仑关。黎明，整大将旗鼓，诸将环立帐前，待令乃发，而青已微服与先锋度关，趣诸将会食关外。贼方觉，悉出逆战。青执白旗麾蕃落骑兵，从左右翼击之，纵横开合，部伍不乱。贼不知所为，大败，走，追奔五十里，斩首数千级，生擒贼五百余，死者万计。智高夜纵火烧城遁去，由合江口入大理。迟明，青按兵入城，敛尸筑京观于城北隅，时贼尸有衣金龙衣者，众谓智高已死，欲以上闻。青曰：“安知其非诈邪！宁失智高，不敢诬朝廷以贪功也。”广南悉平，捷至，帝喜曰：“青破贼，庞籍之力也。”又曰：“向非梁适言，南方安危未可知也。”诏余靖经制广西，追捕智高，而召青、沔还朝。后二年，靖募死士使大理求智高，会智高已死于大理，函首至京师。

纲　夏五月，高若讷罢，以狄青为枢密使，孙沔为副使。

纲　以孙抃为御史中丞。

目　韩绛奏抃非纠绳才，抃即手疏曰：“臣观方今士人，趋进者多，廉退者少。以善求事为精神，以能讦人为风采，捷给者谓之有议论，刻深者谓之有政事，谏官所谓才者，无乃谓是乎？若然，臣诚不能也。”上察其言，趣令视事。未几，抃举吴中复为监察御史，抃未始识其面，或问之，抃曰：“昔人耻为呈身御史，今岂荐识面台官邪。”

纲　秋七月，庞籍罢。八月，以陈执中、梁适同平章事。





纲鉴易知录卷六九


宋纪


仁宗皇帝


纲　甲午，至和元年，春正月，贵妃张氏卒，追册为温成皇后。二月，孙沔罢。

目　贵妃卒，帝忧悼甚，追册为皇后，知制诰王洙阴与内侍石全斌附会，欲令孙沔读册，帝从之。沔曰：“陛上若以臣沔读册则可，以枢密副使读册则不可。”遂求罢，乃知杭州。

纲　京师疫。

目　内出犀角二，令太医和药以疗民。其一通天犀也，左右请留供服御，帝曰：“吾岂贵异物而贱百姓哉！”立命碎之。

纲　以田况为枢密副使。

纲　三月，王贻永罢，以王德用为枢密使。

目　贻永尚真宗女郑国公主，自以祖宗来无外姻辅政者，恒惧宠禄过盛，故于枢府十五年，能远权势，帝由是益加尊礼；至是，以疾罢。

德用时以太子太师致仕，会乾元节上寿，立班廷中，契丹使语译者曰：“黑王相公乃复起邪！”帝闻之，遂拜枢使。

纲　夏四月，朔，日食，用牲于社。

纲　秋七月，以程戡参知政事。

纲　梁适免。八月，以刘沆同平章事。冬十月，葬温成皇后，祔其主于太庙。

纲　乙未，二年，春三月，改封孔子后世愿为衍圣公。

目　世愿，孔子四十七代孙，袭封文宣公。太常博士祖无择言“祖谥不可加后嗣”，乃诏改封，仍令世袭。

纲　夏四月，以赵抃为殿中侍御史。

目　抃弹劾不避权幸，声称凛然，京师目为“铁面御史”。其言务欲朝廷别白君子、小人。以为小人虽小过，当力遏而绝之；君子不幸诖误，当保全爱惜，以成就其德。时吴充、鞠真卿、马遵、吴中复等，皆以直言居外，欧阳修、贾黯复求郡，抃言：“近日正人端士纷纷引去者，以正色立朝，不能谄事权要，伤之者众耳。”由是充等悉得召还。

纲　六月，陈执中免。

目　知谏院范镇论执中无学术，非宰相器。孙抃复论奏执中过失，执中竟免。然执中在中书八年，人莫敢干以私。

纲　以文彦博、富弼同平章事。

目　帝尝问置相于王素，素对曰：“惟宦官宫妾不知姓名者可充其选。”帝曰：“如是则富弼耳。”至是，彦博与弼同召，至郊，诏百官迎之。范镇言曰：“隆之以虚礼，不若推之以至诚。”及宣制，士大夫相庆于朝，帝遣小黄门觇知之，语翰林学士欧阳修曰：“古之命相，或得诸梦卜。今朕用二相，人情如此，岂不贤于梦卜哉。”修顿首贺。会契丹使者耶律防至，王德用与射于玉津园，防曰：“天子以公典枢密，而用富公为相，将相皆得人矣。”

纲　以张昪为御史中丞。

目　昪指切时政，无所避畏，帝谓之曰：“卿孤立，乃能如是。”昪对曰：“臣仰托圣主致位侍从，是为不孤。今陛下之臣持禄养望者多，而赤心谋国者少，窃以为陛下乃孤立耳。”帝为感动。

纲　秋八月，契丹宗真死，子洪基立。

纲　冬十二月，修六塔河。

目　时河决大名、馆陶，殿中丞李仲昌请自澶州商胡河穿六塔渠入横陇故道，以披其势，富弼是其策。诏发三十万丁修六塔河以回河道，以仲昌提举河渠。翰林学士欧阳修三上疏，力谏其不可行，帝不听。

纲　丙申，嘉祐元年，春正月，帝有疾，文彦博等宿卫禁中。二月，帝疾瘳。

纲　闰三月，以王尧臣参知政事，程戡为枢密副使。

纲　以唐介知谏院。

目　御史吴中复请召还唐介，文彦博因言于帝曰：“介顷言臣事，多中臣病，其间虽有风闻之误，然当时责之太深，请如中复奏。”乃召介知谏院，时称彦博长者。

纲　夏四月，河决六塔，流殿中丞李仲昌于英州。

纲　五月，罢知谏院范镇。

目　帝性宽仁，言事者竞为激讦，镇独务引大体，非关朝廷安危，生民利疚，则未尝言。及帝暴疾，文彦博因请帝建储，帝许之，会疾瘳而止。至是镇奋然曰：“天下事尚有大于此者乎！”即上疏曰：“置谏官者，为宗庙、社稷计也。谏官而不以宗庙、社稷计事陛下，是爱死嗜利之人，臣不为也。方陛下不豫，海内皇皇，莫知所为。陛下独以祖宗后裔为念，是为宗庙、社稷之虑至深且明也。昔太祖舍其子而立太宗，天下之大公也；真宗以周王薨养宗子于宫中，天下之大虑也。愿以太祖之心，行真宗故事，拔近属贤者，优其礼秩而试以政事，俟有圣嗣，复遣还邸。”章累上，不报。执政论之曰：“奈何效希名干进之人！”镇贻书曰：“比天象见变，当有急兵。镇义当死职，不可死乱兵之下。此乃镇择死之时，尚何顾希名干进之嫌哉！”因复上疏，言之愈切。除兼侍御史知杂事，镇以言不从固辞。凡见帝面陈者三，因泣下，帝亦泣谓曰：“朕知卿忠，当更俟二、三年。”镇前后章凡十九上，待命百余日，须发皆白，朝廷知不可夺，乃罢知谏院，改纠察在京刑狱。时并州通判司马光亦言建储事，且劝镇以死争之。翰林学士欧阳修、殿中侍御史包拯、吕景初、赵抃、知制诰吴奎、刘敞等皆上疏力请，于是文彦博、富弼、王尧臣等相继劝帝早定大计，皆不见听。

纲　六月，大水，社稷坛坏。诏求直言。

纲　彗出紫微垣。

纲　秋八月，罢狄青判陈州，以韩琦为枢密使。

目　青在枢府，每出入，士卒辄指目以相矜夸，至壅马足不得行；又其家数有光怪。会大水，青避于相国寺，行止殿上，人情颇疑。翰林学士欧阳修言：“青掌国机密，而得军情，非国家之利。”知制诰刘敞出知扬州，陛辞，亦言：“陛下幸爱青，不如出之以全其终。”帝然之，乃以使相判陈州。

纲　冬十一月，王德用罢，以贾昌朝为枢密使。

目　德用将家子，习知军中情伪，善以恩抚下，故多得士心，虽屡临边境，未尝亲矢石，督攻战，而名闻四夷，闾阎妇女、小儿亦呼为“黑王相公”。

纲　十一月，刘沆免，以曾公亮参知政事。

纲　以包拯知开封府。

目　拯立朝刚毅，贵戚宦官为之敛手，闻者皆惮之，以其笑比黄河清。童穉妇女亦知其名，呼曰“包待制”，京师为之语曰：“关节不到，有阎罗包老。”

纲　丁酉，二年，春二月，祁公杜衍卒。

目　衍临终作遗疏，略曰：“无以久安而忽边防，无以既富而轻财用，宜早建储副以安人心。”语不及私，谥正献。

纲　以翰林学士欧阳修知贡举。

目　帝切于求士，进士诸科一举而获选者至千三百余人。士子习尚险怪奇涩之文，号“太学体”。张方平尝言：“文章之变与政通。迩来文格日失其旧，各出新意，相胜为奇，驱扇浮薄，重亏雅俗，非取贤敛才备治具之意。”虽下诏揭示，而士习不改。翰林学士欧阳修知贡举，痛抑新体，凡为时所推誉者皆被黜。榜出，浇薄之士俟修晨朝聚噪于马首，街司逻卒不能禁止，然自是场屋之习遂为之变。

纲　二月，护国节度使、同平章事狄青卒。

目　青为人慎密寡言，其计事必审中机会而后发。行师，先正部伍，明赏罚，与士卒同饥寒、劳苦，虽敌猝犯之，无一士敢后先者，故数有功。尝有持狄梁公画像及告身诣青献之，以为青之远祖。青谢之曰：“一时遭际，安敢自附梁公。”厚赠其人而遣之。卒谥武襄。

纲　秋八月，诏诸州置广惠仓。

目　初，天下没入户绝田，官自粥之。至是韩琦请留勿粥，募人耕而收其租，别为仓贮之，以给州县之老幼贫疾不能自存者，谓之“广惠仓”。

纲　冬十二月，诏间岁一举士，置明经科。

纲　戊戌，三年，夏六月，文彦博、贾昌朝罢。

目　彦博以老求罢，以使相判河南，封潞国公。知谏院陈旭等恐昌朝遂代为相，乃率僚属上言昌朝交通女谒，昌朝竟出判许州。

纲　以韩琦同平章事，宋庠、田况为枢密使，张昪为副使。

纲　以包拯为御史中丞。

目　拯言：“东宫虚位日久，兵下以为忧。夫万物皆有根本，而太子者天下之根本也，根本不立，祸孰大焉。”帝曰：“卿欲谁立？”拯曰：“臣非才备位，所以乞豫建太子者，为宗庙万世计尔。陛下问臣欲谁立，是疑臣也。臣年七十且无子，非邀后福者。”帝喜曰：“徐当议之。”

纲　秋八月，王尧臣卒。

纲　己亥，四年，春正月朔，日食，用牲于社。

目　知制诰刘敞言：“社者，上公之神，群阴之长，故日食则伐鼓于社，所以责上公，退群阴。今反祠而请之，是屈天子之礼，从诸侯之制，抑阳扶阴，降尊贬重，非承天戒尊朝廷之义也。”

纲　夏四月，封周世宗后柴咏为崇义公。

目　给田十顷，以奉周祀，从著作佐郎何鬲请也。

纲　秋七月，放宫人。

纲　田况罢。

纲　冬十一月，汝南王允让卒，追封濮王。

目　允让天资浑厚，内宽外庄，知大宗正寺二十年。宗子有好学者，勉进之以善；若不率教，则劝戒之；至不变，始正其罪，故皆畏服。及薨，谥安懿，以其子宗实育宫中，故恤典有加。

纲　召河南处士邵雍，不至。

目　雍，河南人，少时自雄其才，慷慨欲树功名，于书无所不读。始为学即坚苦刻励，寒不炉，暑不扇，夜不就枕者数年。既而逾河、汾，涉淮、濮，周流齐、鲁、宋、郑，久之，幡然来归，曰：“道在是矣。”遂不复出。

初，北海李之才受易于河南穆修，修受于种放，而放受之于陈抟，源流最远。之才摄共城令，雍时居母忧于苏门山，躬爨以养父，之才叩门来谒，劳苦之曰：“好学笃志，果何似？”雍曰：“简策迹外，未有适也。”之才曰：“君非迹简策者，其如物理之学何。”他日则又曰：“物理之学学矣，不有性命之学乎。”雍再拜愿受业，之才遂授以河图、洛书、伏羲八卦六十四卦图象。雍由是探赜索隐，妙悟神契，玩心高明，深造曲畅，遂衍伏羲先天之旨，著书十余万言。富弼、司马光、吕公著诸贤居洛中，雅敬雍，恒相从游，为市园宅。雍德气粹然，望之知其贤，群居燕笑终日，不为甚异，人无贵贱少长一接以诚，故贤者悦其德，不贤者服其化。留守王拱辰荐雍遗逸，授将作主簿，后复举逸士，补颍州团练推官，皆固辞乃受命，竟称疾不之官。

纲　庚子，五年，夏四月，程戡免，以孙抃为枢密副使。

纲　五月，召王安石为三司度支判官。

目　安石，临川人，好读书，善属文，曾巩携其所撰以示欧阳修，修为之延誉；擢进士上第，授淮南判官。故事，秩满许献文求试馆职，安石独否，调知鄞县，通判舒州。文彦博为相，荐其恬退，乞不次进用，以激奔竞之风；欧阳修荐为谏官；安石皆以祖母年高辞。修以其须禄养，复言于朝，召为群牧判官，改度支判官。

安石议论高奇，能以辨博济其说，果于自用，慨然有矫世变俗之志。于是上万言书，其大要以为：“今天下之财力日以困穷，风俗日以衰坏，患在不知法度，不法先王之政故也。法先王之政者，法其意而已。法其意，则吾所改易更革，不至乎倾骇天下之耳目，嚣天下之口，而固已合先王之政矣。因天下之力以生天下之财，取天下之财以供天下之费；自古治世，未尝以财不足为患也，患在治财无其道耳。”

先是，馆阁之命屡下，安石辄辞不起，士大夫谓其无意于世，恨不识其面；朝廷每欲畀以美官，惟患其不就也。及赴是职，闻者莫不喜悦。

纲　六月，契丹新置国子监。

纲　欧阳修等上新唐书。

目　先是帝以刘昫等所撰唐史卑弱浅陋，命翰林学士欧阳修、端明殿学士宋祁刊修之，曾公亮提举其事，十有七年而成，凡二百二十五卷。事增于前，文省于旧，修撰纪、志、表，祁撰传。

纲　冬十一月，宋庠免，以曾公亮为枢密使。以张昪、孙抃参知政事，欧阳修、陈旭、赵概为枢密副使。

纲　辛丑，六年，春三月，起复富弼同平章事，弼固辞，许之。

目　弼以母丧去位，诏为罢春宴。故事，执政遭丧皆起复，帝虚位五起之，弼固请终制，且曰：“起复，金革之变礼，不可施于平世。”帝乃许之。

纲　夏四月，陈旭罢。

纲　以包拯为枢密副使。

纲　六月朔，日食。

目　司天言：“当食六分之半。”食四分而雨。群臣欲援例称贺，同判尚书礼部司马光言：“日之所昭，周遍华夷，云之所蔽，至为近狭，虽京师不见，四方必有见者。天意若曰‘人君阴邪所蔽’，灾慝甚明，天下皆知其忧危，而朝廷独不知也。食不满分者，乃历官术数不精，当治其罪，亦非所以为贺也。”帝从之。

纲　以司马光知谏院。

目　光入对，首言：“臣昔通判并州，所言三章，愿陛下果断力行。”帝沉思久之，曰：“得非欲选宗室为继嗣者乎？此忠臣之言，但人不敢及耳。”光对曰：“臣言此，自谓必死，不意陛下开纳。”帝曰：“此何害！古今皆有之。”

光复以三札子上，其一论“君德有三：曰仁、曰明、曰武。仁者，非妪煦姑息之谓；兴教化，修政治，养百姓，利万物，此人君之仁也。明者，非烦苛伺察之谓；知道谊，识安危，别贤愚，辨是非，此人君之明也。武者，非强亢暴戾之谓；唯道所在，断之不疑，奸不能惑，佞不能移，此人君之武也。陛下天性兹惠，谨微接下，子育元元，泛爱群生，虽古先圣王之仁殆无以过。然践祚垂四十年，而朝廷纪纲犹有亏缺，闾里穷民犹有怨叹，意者群臣不能宣扬圣化，将陛下之于三德万分一亦有所未尽欤？臣伏见陛下推心御物，端拱渊默，群臣各以其意有所敷奏，陛下不复询访利害，一皆可之，诚使陛下左右前后之臣皆忠实正人则善矣，或有一奸邪在焉，则岂可不为之寒心哉！”

其二论“致治之道有三：曰任官、曰信赏、曰必罚。国家御群臣之道，累日月以进秩，循资涂而授任。苟日月积久，则不问其人之贤愚而置高位；资涂相值，则不问其人之能否而居重职。非特如是而已，国家采名不采实，诛文不诛意。夫以名行赏，则天下饰名以求功；以文行罚，则天下巧文以逃罪。陛下诚能慎选在位之士而用之，有功则增秩加赏，而勿徙其官；无功，则降黜废弃，而更求能者；有罪，则流窜刑诛而勿加宽贷。”

其三言“养兵之术，务精不务多。赦书害多而利少，非国家之善政”。

又进五规：曰保业、惜时、远谋、谨微、务实。又言：“故事，凡臣僚上殿奏事，悉屏左右内臣。今内臣不过去御坐数步，君臣对问之言皆可听闻，恐漏泄机事，非便。”帝皆嘉纳之，诏：“自今止令御药侍臣及扶侍四人立殿角以备宣唤，余悉屏之。”

纲　以王安石知制诰。

目　安石自度支判官改同修起居注，辞之累日，门吏赍敕就付之，拒不受。吏随而拜之，则避于厕。吏置敕于案而去，又遗还之。上章至八九，乃受。及径除知制诰，安石遂不复辞矣。

纲　秋八月，以曾公亮同平章事，张昇为枢密使，胡宿为副使。

目　宿为人清慎忠实，临事不妄发，既发亦不可回止。其当重任，尤能顾惜大体。群臣多务更张革弊，宿曰：“变法，古人所难，不务守祖宗成法而徒纷纷，无益于治也。”

纲　闰月，策贤良方正直言极谏之士。

目　王介、苏轼、苏辙皆在举中。辙对切直，胡宿力请黜之，帝不许，曰：“以直言召人，奈何以直弃之！”乃收入第四等。王安石意辙右宰相，专攻人主，比之谷永，不肯撰词。韩琦曰：“此人谓宰相不足用，欲得娄师德、郝处俊而用之，尚以谷永疑之乎？”改命沈遘为之词。

纲　以欧阳修参知政事。

目　时韩琦为首相，法令典故问曾公亮，文学之事问修，三人同心辅政，百官奉法循理，朝廷称治。修以兵民、官吏、财利之要，中书所当知者集为总目，遇事取视之，不复求诸有司。

纲　冬十月，起复宗实知宗正寺，固辞不拜。

目　群臣以储位未建为忧，言者虽切，而帝未之允。司马光上疏曰：“向者臣进豫建太子之说，意谓即行；今寂无所闻，此必有小人言‘陛下春秋鼎盛，何遽为此不祥之事！’小人无远虑，特欲仓卒之际，援立其所厚善者耳。‘定策国老、门生天子’之祸，可胜言哉！”帝大感动曰：“送中书。”光见韩琦等曰：“诸公不及今定议，异日禁中夜半出寸纸，以某人为嗣，则天下莫敢违。”琦等拱手曰：“敢不尽力。”时知江州吕诲亦上疏言之。及琦入对，以光、诲二疏进读，帝遽曰：“朕有意久矣，谁可者？”琦皇恐对曰：“此非臣辈所可议，当出自圣择。”帝曰：“宫中尝养二子，小者甚纯，近不慧；大者可也。”琦请其名，帝曰：“宗实。”琦等遂力赞之，议乃定。

宗实天性笃孝，好读书，不为燕嬉亵慢，服御俭素如儒者。时居濮王丧，乃起复知宗正寺。琦曰：“事若行，不可中止。陛下断自不疑，乞内中批出。”帝意不欲宫人知，曰：“只中书行足矣。”命下，宗实固辞，乞终丧。帝复以问琦，琦对曰：“陛下既知其贤而选之，今不敢遽当，盖器识远大，所以为贤也。愿固起之。”帝曰：“然。”

纲　壬寅，七年，春三月，孙抃罢，以赵概参知政事，吴奎为枢密副使。

纲　夏四月，枢密副使包拯卒。

目　拯性陗直耿介，与人不苟合，不一毫妄取，平居无私书，故人亲党干谒一切绝之，然恶吏苛刻，务敦厚，于人未尝不恕。其饮食服用喜俭朴，虽贵，如布衣时。卒赠礼部尚书，谥孝肃。

纲　秋八月，立宗实为皇子，赐名曙；九月，进封巨鹿郡公。

目　宗实既终丧，韩琦言：“宗正之命初出，外人皆知必为皇子，不若遂正其名。”帝从之。琦至中书，召翰林学士王珪草诏，珪曰：“此大事也，非面受旨不可。”明日请对，曰：“海内望此举久矣，果出自圣意乎？”帝曰：“朕意决矣。”珪再拜贺，始退而草诏。诏下，宗实复称疾固辞，章十余上。记室周孟阳请其故，宗实曰：“非敢徼福，以避祸也。”孟阳曰：“今已有此迹，设固辞不受，中人别有所奉，遂得燕然无患乎！”宗实始悟。司马光言于帝曰：“皇子辞不赀之富，至于旬月，其贤于人远矣。然‘父召无诺，君命召不俟驾’，愿以臣子大义责之，宜必入。”帝从之，宗实遂受命。将入宫，戒其舍人曰：“谨守吾舍，上有适嗣，吾归矣。”因肩舆赴召，良贱不满三十人，行李萧然，唯书数厨而已。中外相贺。

纲　癸卯，八年，春三月，帝崩。巨鹿公曙即位，尊皇后为皇太后，赦。

纲　帝有疾，诏请皇太后权同听政。

目　帝得暴疾，诏请皇太后权同处分军国事；后乃御内东门小殿垂帘，宰臣日奏事。后性慈俭，颇涉经史，多援以决事。中外章奏日数十上，一一能记纲要。有疑未决者，则曰“公辈更议之”，未尝出己意简柅，曹氏及左右臣仆毫分不以假借，宫省肃然。

纲　立皇后高氏。

纲　五月，以富弼为枢密使。

纲　秋七月，帝疾瘳。

目　帝疾甚，举措或改常度，遇宦者尤少恩，左右多不悦，乃共为谗间，两宫遂成隙，内外汹惧。知谏院吕诲上书两宫，开陈大义，词旨深切，多人所难言者；然两宫犹未释然。

一日，韩琦、欧阳修奏事帘前，太后呜咽流涕，且道所以。琦曰：“此病故尔，疾已必不然。子疾，母可不容之乎？”后意不解。修进曰：“太后事先帝数十年，仁德著于天下。昔温成之宠，太后处之裕如，今母子间反不能容邪！”后意稍和。修复曰：“先帝在位久，德泽在人，故一日晏驾，天下奉戴嗣君无敢异同者。今太后一妇人，臣等五六书生耳，非先帝遗意，天下谁肯听从。”后默然久之。琦进曰：“臣等在外，圣躬若失调护，太后不得辞其责。”后惊曰：“是何言！我心更切也。”同列闻者莫不流汗。

后数日，琦独见帝，帝曰：“太后待我少恩。”琦对曰：“自古圣帝明王不为少矣，独称舜为大孝，岂其余尽不孝哉！父母慈而子孝，此常事，不足道；惟父母不慈而子不失孝，乃为可称。但恐陛下事之未至耳，父母岂有不慈者哉！”帝大感悟。

帝自六月不御殿，至是初御紫宸殿，见百官，琦因请乘舆祷雨，具素服以出，人情大安。

纲　冬十月，葬永昭陵。





英宗皇帝


纲　甲辰，英宗皇帝治平元年，夏五月，太后还政于帝。加韩琦尚书右仆射。

目　帝疾大瘳，琦欲太后撤帘还政，乃取十余事禀帝，帝裁决悉当，琦即诣太后覆奏，后每事称善。琦因白后求去，后曰：“相公不可去，我当居深宫耳。”遂起。琦即厉声命撤帘；帘既落，犹于御屏后见后衣也。帝亲政，加琦右仆射。

纲　秋八月，内侍任守忠有罪，窜蕲州。

目　初，庄献太后临朝，守忠与都知江德明等交通请谒，权宠过盛，累迁宣政使入内都知。仁宗以未有储嗣，属意于帝，守忠建议欲援立昏弱以邀大利。及帝即位，又乘帝疾交构两宫。知谏院司马光论守忠离间之罪，国之大贼，乞斩于都市。吕诲亦上疏论之。帝纳其言，翌日，韩琦出空头敕一道，欧阳修已签，赵概难之，修曰：“第书之，韩公必自有说。”既而琦坐政事堂，召守忠立庭下曰：“汝罪当死！”遂责蕲州安置，取空头敕填与之，即日押行，琦意以为少缓则中变也。其党史昭锡等悉窜南方，中外快之。

纲　诏日开经筵。

目　重阳节当罢讲，吕公著、司马光言“先帝时无事常开经筵。近以圣体不安，遂于端午及冬至后盛暑、盛寒权罢数月。今陛下始初清明，宜亲近儒雅，讲求治术，愿不惜顷刻之闲，日御讲筵。”从之。

纲　九月，复武举。

纲　冬十一月，刺陕西民为义勇军。

目　韩琦言：“唐置府兵，最为近古。今之义勇，河北几十五万，河东几八万，勇悍纯实，若稍加简练，亦唐之府兵也。河东、北、陕西三路当西、北控御之地，事当一体。今若于陕西诸州刺手背以为义勇，甚便。”乃命徐亿等往籍陕西主户三丁之一刺之，凡十五万六千余人，人赐钱二千；民情惊扰，而纪律疏略，不可用。知谏院司马光上疏力谏，不听。光至中书与韩琦辨，琦曰：“兵贵先声，谅祚方桀骜，使骤闻益兵二十万，岂不震慑！”光曰：“兵贵先声，为其无实也，独可欺于一日之间耳。今吾虽益兵，实不可用，不过十日，彼将知其详，尚何惧？”琦曰：“君但见庆历间乡兵刺为‘保捷’，忧今复然。已降敕与民约，永不充军戍边矣。”光曰：“朝廷尝失信于民，未敢以为然。”琦曰：“吾在此，君无忧。”光曰：“公长在此地可也。异日他人当位，用以运粮戍边，反掌间耳。”琦不从，竟为陕西之患。

纲　十二月，吴奎罢，以王畴为枢密副使。

纲　以内侍为陕西诸路钤辖。

纲　乙巳，二年，春二月，罢三司使蔡襄。

目　帝自濮邸立为皇子，闻近臣中有异议；人疑为襄。及即位，数问“襄何如人”？韩琦等为救解，帝意不回，襄请罢，遂命出知杭州。

纲　王畴卒。

纲　夏四月，诏议崇奉濮王典礼。

目　初，知谏院司马光以帝必将追隆所生，尝因奏事言：“汉宣帝为孝昭后，终不追尊卫太子、史皇孙，光武上继元帝，亦不追尊巨鹿、南顿君，此万世法也。”既而韩琦等言：“礼不忘本，濮安懿王德盛位隆，所宜尊礼，请下有司议。王及夫人王氏、韩氏、仙游县君任氏，合行典礼，用宜称情。”帝令“须大祥后议之”。至是，诏“礼官与待制以上议”。翰林学士王珪等相视莫敢先发，司马光独奋笔立议，略云：“为人后者为之子，不得顾私亲。若恭爱之心分于彼，则不得专于此。秦、汉以来帝王有自傍支入承大统者，或推尊其父、母以为帝、后，皆见非当时，取讥后世，臣等不敢引以为圣朝法。况前代入继者多宫车晏驾之后，援立之策，或出臣下，非如仁宗皇帝年龄未衰，深惟宗庙之重，于宗室中简推圣明，授以大业。陛下亲为先帝之子，然后继体承祧，光有天下。濮安懿王虽于陛下有天性之亲，顾复之恩，然陛下所以负扆端冕，子孙万世相承，皆先帝德也。臣等窃以为濮王宜准先朝封赠期亲尊属故事，尊以高官大国，谯国、襄国、仙游并封太夫人，考之古今为宜称。”于是珪即命吏具以光手稿为按，议上。中书奏：“珪等所议未见详定，濮王当称何亲？名与不名？”珪等议：“濮王于仁宗为兄，于皇帝宜称皇伯而不名。”欧阳修引丧服大记，以为“为人后者，为其父母降服三年为期，而不没父母之名，以见服可降而名不可没也。若本生之亲，改称皇伯，历考前世皆无典据。进封大国，则又礼无加爵之道。请下尚书集三省御史台议。”而太后手诏诘责执政，帝乃诏曰：“如闻集议不一，权宜罢之，令有司博求典故以闻。”

纲　五月，以陈旭为枢密副使。

纲　秋七月，富弼、张昪罢。

目　嘉祐中，韩琦与弼同相，或中书有疑事，往往与枢密谋之；自弼使枢密，非得旨合议者，琦未尝询弼，弼颇不怿。及太后还政，弼大惊曰：“弼备位辅佐，他事固不可预闻，此事韩公独不能共之邪！”或以咎琦，琦曰：“此事当如出太后意，安可显言于众。”弼愈不怿。帝亲政，加弼户部尚书，弼辞曰：“制词：‘取嘉祐中尝议建储推恩。’此特丝发之劳，何足加赏。仁宗、太后于陛下有天地之恩，尚未闻所以为报，可谓倒置。”再奏，不听，乃受。至是以足疾力求解政，遂以使相、郑国公判扬州。未几徙判汝州。

昪请老，帝曰：“太尉勤劳王家，讵可遽去。”但命五日一至院，进见毋蹈舞。司马光亦疏昪忠谨清直，请留于朝，而昪求去益力，乃判许州。

纲　以文彦博为枢密使，吕公弼为副使。

目　彦博自河南入觐，帝曰：“朕之立，卿之功也。”彦博悚然对曰：“陛下入继大统，乃先帝意，皇太后协赞之力，臣何功之有！且其时臣方在外，皆韩琦等承圣志，受顾命，臣无预焉。”因避谢不敢当。帝曰：“暂烦卿西行，即召还矣。”乃改判永兴军，遂召为枢密使。

纲　八月，京师大水，诏求直言。

目　京师大雨，平地涌水，坏官私庐舍，漂人民畜产，不可胜计。帝下诏责躬求言。司马光上疏，略云：“陛下即位以来，灾异甚众：日有黑子；江、淮之水或溢或涸；去夏霖雨，涉秋不止，老弱流离，积尸成丘；今夏疫疠大作，弥数千里，秋收未获，暴雨大至，都城之内，道路乘桴，官府民居，覆没殆尽，死于压溺者不可胜纪。陛下安得不侧身恐惧，思其所以致此者乎！”又曰：“先帝擢陛下于众人中，升为天子，惟以一后数公主托陛下，而梓宫在殡，已失太后欢心，长公主数人屏居闲宫，此陛下所以失人心之始也。”又曰：“凡百奏请，不肯与夺；知人之贤不能举，知人不肖不能去，知事之非不能改，知事之是不能从，此天下所以重失望也。”又曰：“台谏，天子之耳目，其有所言，当以圣意察其是非，不宜一付之大臣。”帝嘉纳之。

纲　丙午，三年，春正月，翰林学士范镇罢。

目　韩琦求去，镇草批答，引“周公不之鲁”为辞，帝不悦。镇遂请外，罢知陈州。时论或谓镇以议濮王追崇事忤欧阳修，修为帝言“镇以周公待琦，是以孺子待陛下”，镇之出，修为之也。

纲　契丹复改国号曰辽。

纲　诏称濮王为亲，立园庙。谪侍御史吕诲等于州县。

目　濮王崇奉之议久而未定，侍御史吕诲、范纯仁、监察御史吕大防引义固争，以为王珪议是，乞从之。章七上而不报，遂劾韩琦专权导谀罪，曰：“昭陵之土未干，遽欲追崇濮王，使陛下厚所生而薄所继，隆小宗而绝大宗。”又共劾欧阳修“首开邪议，以枉道说人主，以近利负先帝，陷陛下于过举，而韩琦、曾公亮、赵概附会不正，乞皆贬黜。”不报。

时中书亦上言：“请明诏中外，以皇伯无稽，决不可称。今所欲定者正名号耳，至于立庙京师，干乱统纪之事，皆非朝廷本意。”帝意不能不向中书，然未即下诏也。既而皇太后手诏中书：“宜尊濮王为皇，夫人为后，皇帝称亲。”帝下诏谦让，不受尊号，但称亲，即园立庙，以王子宗濮为濮国公，奉祠事，仍令臣民避王讳。

时论以为太后之追崇及帝之谦让，皆中书之谋也。于是吕诲等以所论奏不见听用，缴纳御史敕告，家居待罪。帝命门以告还之。诲力辞台职，且言“与辅臣势难两立”。帝以问执政，琦、修等对曰：“御史以为理难并立，若臣等有罪，当留御史。”帝犹豫久之，命出御史，乃下迁诲知蕲州，纯仁通判安州，大防知休宁县。

时赵鼎、赵瞻、傅尧俞使契丹还，以尝与吕诲言濮王事，即上疏乞同贬；乃出鼎通判淄州，瞻通判汾州。帝眷注尧俞，独进除侍御史。尧俞曰：“诲等已逐，臣义不当止。”帝不得已，命知和州。

知制诰韩维及司马光皆上疏乞留诲等，不报；遂请与俱贬，亦不许。侍读吕公著言：“陛下即位以来，纳谏之风未彰，而屡诎言者，何以风天下！”帝不听。公著乞补外，乃出知蔡州。

诲等既出，濮议亦寝。

纲　三月，彗星见西方。

目　如太白，长丈有五尺；又孛于毕，如月。

纲　夏四月，胡宿罢，以郭逵同签书枢密院事。

纲　夏人寇边，环庆经略使蔡挺击走之。

纲　秋九月，诏宰臣举馆职。

目　帝谓中书曰：“水潦为灾，言事者多言不进贤，何也？”欧阳修曰：“近年进贤路狭。往时进士五人以上，皆得试馆职；第一人及第，不十年即至辅相。今第一人两任方得试，而第二人以下无复得试。往时大臣荐举即召试，今止令上簿，候阙人乃试。唯有因差遣例除者，半是年劳老病之人，此所谓进贤路狭也。”帝嘉纳之。因命韩琦等四人举士，得二十人，皆令召试。琦等以人多难之，帝曰：“苟贤，岂患多也。”乃先召试十人，余须后试。时士人以登台阁、升禁从为显官，而不以官之迟速为荣滞，故为之语曰：“宁登瀛，不为卿；宁抱椠，不为监。”

纲　冬十月，以郭逵为陕西四路宣抚使。

纲　诏礼部三岁一贡举。

纲　十一月，帝有疾。十二月，立子顼为皇太子，大赦。

目　时帝久疾，韩琦入问起居，因进言曰：“陛下久不视朝，愿早建储以安社稷。”帝颔之。琦请帝亲笔指麾，帝乃书曰：“立大王为皇太子。”琦曰：“必颍王也，烦圣躬更亲书之。”帝又批于后曰“颍王顼”。琦即召学士承旨张方平至福宁殿草制，帝凭几言，言不可辨；方平复进笔请书其名，帝力疾书之。太子既立，帝因泫然下泪。文彦博退谓琦曰：“见上颜色否？人生至此，虽父子亦不能不动也。”

纲　丁未，四年，春正月，帝崩，太子即位，大赦。

纲　尊皇太后曰太皇太后，皇后曰皇太后。以吴奎为枢密副使，以韩琦为司空兼侍中。

纲　二月，立皇后向氏。

目　后，太尉敏中之曾孙，定国留后经之女，帝为颍王时纳焉，至是册为后。

纲　始命公主行见舅姑礼。

纲　三月，欧阳修罢。

目　修既以议濮王典礼为吕诲所诋，惟蒋之奇以修为是。及诲等斥，而修荐之奇为御史，众因目为奸邪。之奇患焉，思所以自解。会修妇弟薛良孺有憾于修，诬修以帷薄不根之谤，达于中丞彭思永，思永以告之奇，之奇即上章劾修。修杜门请推治，帝使诘所从来，皆辞穷；乃黜思永知黄州，之奇监道州酒税。修因力求退，乃以观文殿学士知亳州。

纲　以吴奎参知政事。

目　奎入谢，进治说三篇。又尝言：“帝王所职惟在判正邪，使君子常居要近，小人不得以害之，则自治矣。”帝因言：“尧时四凶犹在朝。”奎曰：“四凶虽在，不能惑尧之聪明。圣人以天下为度，未有显过，固宜包容，但不可使居近要地耳。”帝然之。

纲　以司马光为翰林学士；固辞，不许。

目　光力辞，帝曰：“古之君子或学而不文，或文而不学，惟董仲舒、扬雄兼之。卿有文学，何辞焉？”光对曰：“臣不能为四六。”帝曰：“如两汉制诰可也。且卿能（举）进士，取高第，而云不能四六，何邪？”光乃就职。

纲　闰月，以王安石知江宁府。

目　终英宗之世，安石被召未尝起，韩维、吕公著兄弟更称扬之。帝在颍邸，维为记室，每讲说见称，辄曰：“此非维之说，维友王安石之说也。”维迁庶子，又荐安石自代。帝由是想见其人。及即位，召之，安石不至。帝谓辅臣曰：“安石历先帝朝召不赴，颇以为不恭。今又不至，果病邪？有所要邪？”曾公亮曰：“安石真辅相材，必不欺罔。”吴奎曰：“臣尝与安石同领群牧，见其护非自用，所为迂阔，万一用之，必紊纲纪。”帝不听，命知江宁府。众谓安石必辞；及诏至，即起视事。

纲　夏四月，以司马光为御史中丞。

纲　秋八月，葬永厚陵。

纲　京师地震。

纲　九月，召王安石为翰林学士，罢司空侍中韩琦。

目　琦执政三朝，或言其专，帝颇不悦。曾公亮因力荐安石，觊以间琦。琦求去益力，帝不得已，以琦为镇安、武胜军节度使、司徒兼侍中，判相州。入对，帝泣曰：“侍中必欲去，今日已降制矣。然卿去，谁可属国者？王安石何如？”琦对曰：“安石为翰林学士则有余，处辅弼之地则不可。”帝不答。

琦早有盛名，识量英伟，临事喜愠不见于色。居相位，再决大策，以安社稷。当是时朝廷多故，琦处危疑之际，知无不为。或曰：“公所为诚善，万一蹉跌，岂惟身不自保，恐家无处所矣。”琦叹曰：“是何言邪！人臣当尽力事君，死生以之。至于成败，天也，岂可豫忧其不济，遂辍不为哉。”闻者愧服。

纲　吴奎、陈升之罢。

纲　以吕公弼为枢密使，张方平、赵抃参知政事，韩绛、邵亢为枢密副使。

目　抃自知成都召知谏院。故事，近臣召自外州将大用者，必更省府。及命下，大臣以为疑。帝曰：“吾赖其言耳。苟欲用之，无伤也。”及入谢，帝曰：“闻卿匹马入蜀，以一琴一鹤自随，为治简易，亦称是乎？”遂拜参知政事。抃感顾知遇，朝政有未便者必密启闻，帝嘉其忠，恒褒答之。

纲　复以司马光为翰林学士。冬十月，张方平罢。

纲　青涧守将种谔，袭虏夏监军嵬名山，遂复绥州。

纲　十一月，夏人诱杀知保安军杨定等。诏韩琦经略陕西，窜种谔于随州。

目　种谔既受嵬名山降，夏主谅祚乃诈为会议，诱知保安军杨定等杀之，边衅复起。朝议以谔生事，欲弃绥诛谔。陕西宣抚主管机宜文字赵言：“虏既杀王官，而又弃绥不守，示弱已甚。且名山举族来归，当何以处？”又移书执政，请存绥以张兵势，规度大理河川建堡，画稼穑之地三十里以处降者。不从，乃命琦判永兴军，经略陕西。琦初言绥不当取，及定等被杀，复言绥不可弃。枢密以初议诘之，琦具论其故，卒存绥州。时言者交论种谔，乃下吏，贬其官，安置随州。

纲　十二月，夏主谅祚卒，子秉常立。





纲鉴易知录卷七十


宋纪


神宗皇帝


纲　戊申，神宗皇帝熙宁元年，春正月朔，日食。

目　帝不受朝，诏宰相极言阙失。帝尝谓文彦博曰：“天下敝事至多，不可不革。”彦博对曰：“譬如琴瑟不调，必更张之。”韩绛曰：“为政立事，当有大小先后之序。”帝曰：“大抵威克厥爱，乃能有济。”又谓彦博曰：“当今理财最为急务。养兵备边，府库不可不丰，大臣共宜留意节用。”

纲　赵概罢。

目　概秉心和平，与人无怨恶，在官如不能言，然阴以利物者为多，时议比之刘宽、娄师德。以老求罢。

纲　以唐介参知政事。

纲　夏四月，诏王安石越次入对。

目　安石受命，历七月始至京师，诏越次入对。帝问为治所先，安石对曰：“择术为先。”帝曰：“唐太宗何如？”曰：“陛下当法尧、舜，何以太宗为哉！尧、舜之道至简而不烦，至要而不迂，至易而不难，但末世学者不能通知，以为高不可及耳。”帝曰：“卿可谓责难于君。”

一日御讲度，群臣退，帝留安石坐，因言“唐太宗必得魏徵，汉昭烈必得诸葛亮，然后可以有为，二子诚不世出之人也。”安石曰：“陛下诚能为尧、舜，则必有皋、夔、稷、契；诚能为高宗，则必有傅说；彼二子者何足道哉！以天下之大，常患无人可以助治者，以陛下择术未明，推诚未至，虽有皋、夔、稷、契、傅说之贤，亦将为小人所蔽，卷怀而去耳。”帝曰：“何世无小人！虽尧、舜之时，不能无四凶。”安石曰：“惟能辨四凶而诛之，此其所以为尧、舜也。若使四凶得肆其谗慝，则皋、夔、稷、契亦安肯苟食其禄以终身乎。”

纲　六月，河决恩、冀、瀛州。

纲　秋七月，以陈升之知枢密院事。

纲　京师地震。

目　自七月至十一月京师地震者六，河朔地亦大震。

纲　九月，初封太祖曾孙从式为安定郡王。

目　帝谓创业垂统，实自太祖，顾无以称，乃下诏封太祖诸孙行尊者一人，奉太祖祀，世世勿绝。同知太常礼院刘攽言：“礼，诸侯不得祖天子。太祖传天下于太宗，继体之君，皆太祖子孙，不当别为天子置后。若崇德昭、德芳之后，世世勿降爵，宗庙祭祀，使之在位，则所以褒扬艺祖者著矣。”帝从之。遂有是命。从式，德芳之孙也。

纲　冬十一月，郊。

目　执政以河朔早伤，国用不足，乞南郊勿赐金帛。诏学士议。司马光曰：“救灾节用，当自贵近始，可听也。”王安石曰：“常衮辞堂馔，时以为衮自知不能，当辞职，不当辞禄。且国用不足，以未得善理财者故也。”光曰：“善理财者不过头会箕敛尔。”安石曰：“不然。善理财者，不加赋而国用足。”光曰：“天下安有此理！天地所生财货百物，不在民则在官，彼设法夺民，其害乃甚于加赋，此盖桑弘羊欺武帝之言，太史公书之，以见其不明耳。”争议不已。帝曰：“朕意与光同，然姑以不允答之。”会安石草制引常衮事责两府，两府不敢复辞。

纲　十二月，邵亢罢。

纲　己酉，二年，春二月，以富弼同平章事，王安石参知政事。

目　初，弼自汝州入觐，诏许肩舆至殿门，令其子掖以进，且命毋拜。坐语，从容访以治道。弼知帝果于有为，对曰：“人君好恶不可令人窥测，可测则奸人得以傅会。当如天之监人，善恶皆所自取，然后诛赏随之，则功罪皆得其实矣。”又问边事，弼对曰：“陛下临御未久，当布德惠，愿二十年口不言兵。”帝默然。至日昃乃退。欲以集禧观使留之，力辞赴郡。至是，召拜司空兼侍中，赐甲第；悉辞之，乃诏以左仆射同平章事。

时帝以灾变避殿，减膳撤乐，王安石言：“灾异皆天数，非关人事得失所致。”弼在道闻之，叹曰：“人君所畏者天耳，若不畏天，何事不可为者。此必奸人欲进邪说以摇上心，使辅弼谏诤之臣无所施其力。是治乱之机，不可以不速救。”即上书数千言力论之。及入对，又曰：“君子小人之进退，系王道之消长，愿深加辨察，勿以同异为喜怒，喜怒为用舍。陛下好使人伺察外事，故奸得志。又今中外之务渐有更张，此必小人献说于陛下也。大抵小人惟喜动作生事，则其间有所希觊；若朝廷守静，则事有常法，小人何望哉。愿深烛其然，无使有悔！”

帝欲用安石，唐介言：“安石难大任。”帝曰：“文学不可任邪？经术不可任邪？吏事不可任邪？”介对曰：“安石好学而泥古，故议论迂阔，若使为政，必多所更变。”介退谓曾公亮曰：“安石果大用，天下必困扰，诸公当自知之。”帝问侍读孙固曰：“安石可相否？”固对曰：“安石文行甚高，处侍从、献纳之职可矣。宰相自有度，安石狷狭少容。必欲求贤相，吕公著、司马光、韩维其人也。”帝不以为然，竟以安石参知政事，谓之曰：“人皆不能知卿，以卿但知经术，不晓世务。”安石对曰：“经术正所以经世务。”帝曰：“然则卿设施以何为先？”安石对曰：“变风俗，立法度，正方今之所急也。”帝深纳之。

纲　创制置三司条例司，议行新法，命陈升之、王安石领其事。

目　王安石言：“周置泉府之官，以权制兼并，均济贫乏，变通天下之财，后世惟桑弘羊、刘晏粗合此意。学者不能推明先王法意，更以为人主不当与民争利。今欲理财，则当修泉府之法，以收利权。”帝纳其说。

安石犹恐帝不能决意任之，乃复言：“人才难得亦难知。今使十人理财，其中容有一二败事，则异论乘之而起。尧与群臣共择一人治水，尚不能无败事，况所择而使非一人，岂能无失。要当计利害多少，不为异论所惑。”帝曰：“有一人败事而遂废所图，此所以少成事也。”乃立制置三司条例司，掌经画邦计，议变旧法，以通天下之利。命升之、安石领其事。

初，泉人吕惠卿，自真州推官秩满入都，与安石论经义意多合，遂定交。因言于帝曰：“惠卿之贤，虽前世儒者未易比也。学先王之道而能用者，独惠卿而已。”遂以惠卿及苏辙并为简详文字。事无大小，安石必与惠卿谋之,凡所建请章奏皆惠卿笔也。又以章惇为三司条例官，曾布简正中书五房。凡有奏请，朝臣以为不便者布必上疏条析，以坚帝意，使专任安石，以威胁众，俾毋敢言，由是安石信任布亚于惠卿。而农田、水利、青苗、均输、保甲、免役、市易、保马、方田诸役相继并兴，号为新法，颁行天下。

安石与刘恕友善，欲引置三司条例，恕以不习金谷为辞，且曰：“天子方属公以大政，宜恢张尧、舜之道以佐明主，不应以利为先。”安石遂与之绝。

纲　夏四月，河决，地震，旱。

纲　参知政事唐介卒。

目　介简伉敢言，居政府数与王安石争辩，而安石强解，帝主其说，介不胜其愤，遂疽发背而卒。谥忠肃。

纲　以薛向为江、浙、荆、淮发运使。

纲　罢知开封府滕甫。

目　初，甫同修起居注，帝召问治乱之道，对曰：“治乱之道，知黑白、东西，所以变色易位者，朋党汩之也。”帝曰：“卿知君子、小人之党乎？”曰：“君子无党，譬之草木，绸缪相附者，必蔓草非松柏也。朝廷无朋党，虽中主可以济；不然，虽上圣亦殆。”帝以为名言，乃以翰林学士知开封府。甫在帝前论事，如家人父子，言无文饰，洞见肺鬲。帝知其诚，尽事无巨细，人无亲疏，辄皆问之，甫随事解答，不少嫌隐。王安石尝与甫同考试，语言不相能，深恶甫。会议新法，恐甫言而帝信之，因极力排甫，出知郓州。

纲　遣使察农田水利赋役于天下。

目　从三司条例司之请，遣刘彝、谢卿材、侯叔献、程颢、卢秉、王汝翼、曾伉、王广廉八人行诸路，相度农田、水利、税赋、科率、徭役利害。

纲　置卖盐场于永兴军，罢通商法。

目　官自鬻之，从薛向之请也。

纲　五月，罢翰林学士郑獬、宣徽北院使王拱辰、知制诰钱公辅。

目　獬权开封府，不肯行新法；拱辰与王安石议新法不合；公辅言滕甫不宜去，薛向变法当黜。安石恶之，出獬知杭州，拱辰判应天府，公辅知江宁府。

纲　六月，罢御史中丞吕诲。

目　王安石既执政，士大夫多以为得人，吕诲独言其不通时事，大用之则非所宜。将对，学士司马光亦将诣经筵，相遇并行，光密问：“今日所言何事？”诲曰：“袖中弹文乃新参也。”光愕然曰：“众喜得人，奈何论之？”诲曰：“君实亦为是言邪！安石虽有时名，然好执偏见，轻信奸回，喜人佞已。听其言则美，施于用则疏，置诸宰辅，天下必受其祸。且上新即位，所与图治者二三执政而已，苟非其人，将败国事。此乃心腹之疾，顾可缓邪！”

上疏言：“大奸似忠，大诈似信。安石外示朴野，中藏巧诈，骄蹇慢上，阴贼害物。诚恐陛下悦其才辩，久而倚毗，大奸得路，群阴汇进，则贤者尽去，乱由是生。臣究安石之迹，固无远略，惟务改作，立异于人，徒文言而饰非，将罔上而欺下，臣窃忧之，误天下苍生必斯人也。”疏奏，帝方眷注安石，还其章疏。诲遂求去，安石亦求去。帝谓曾公亮曰：“若出诲，恐安石不自安。”安石曰：“臣以身许国，陛下处之有义，臣何敢以形迹自嫌，苟为去就。”乃出诲知邓州。

诲既斥，安石益横，光由是服诲之先见，自以为不及也。诲三居言职，始论陈旭，次论欧阳修。最后论王安石。凡三见黜，人推其鲠直。

王安石嫌吕公弼不附己，乃白用公弼弟知开封府公著为中丞以逼之，公弼果力求去，帝不许。公著言于帝曰：“惟人君去偏听独任之弊，而不主先入之言，则不为邪说所乱矣。”帝善其言，而不能用。

纲　秋七月，行均输法。

目　条例司言：“诸路上供，岁有常数，年丰可以多致，而不能赢馀；年歉难于供亿，而不敢不足。远方有倍蓰之输，中都有半价之鬻，徒使富商大贾，乘公私之急，以擅轻重敛散之权。今江、浙、荆、淮发运使实总六路赋入，宜假以钱货，资其用度。凡上供之物，皆得徙贵就贱，因近易远。预知在京仓库所当办者，得以便宜蓄买，而制其有无，庶几国用可足，民财不匮。”诏以发运使薛向领均输平准，专行于六路，赐内藏钱五百万缗，上供米三百万石。时议者虑其为扰，多言非便，帝不听。

薛向既董其事，乃请设置官属，从之。苏辙言：“今先设官置吏，簿书廪禄，为费已厚，非良不售，非贿不行。是官买之价，比民必贵；及其卖也，弊复如前。此钱一出，恐不可复，纵使其间薄有所获，而征商之额所损必多矣。”帝方惑于王安石，不纳其言，然均输法亦迄不能就。

纲　八月，罢判国子监范纯仁。

目　初，纯仁自陕西转运副使召还，拜起居舍人、同知谏院，奏言：“王安石变祖宗法度，掊克财利，民心不宁。书曰：‘怨岂在明，不见是图。’愿陛下图不见之怨。”帝曰：“何谓不见之怨？”对曰：“杜牧所谓‘不敢言而敢怒’者是也。”帝曰：“卿善论事，宜为朕条陈古今治乱可为监戒者。”遂作尚书解以进。

时帝切于求治，多延见疏逖小臣，咨访阙失。纯仁言：“小人之言听之若可采，行之必有累。盖知小忘大，贪近昧远。愿加深察。”及薛向行均输法于六路，纯仁言：“臣尝亲奉德音，欲修先王补助之政。今乃使小人掊克生灵，敛怨基祸。安石以富国强兵之术启迪上心，欲求近功，忘其旧学，鄙老成为因循，弃公论为流俗，异己者为不肖，合意者为贤人。在廷之臣，方大半趋附，陛下又从而驱之，其将何所不至！道远者理当驯致，事大者不可速成，人才不可急求，积弊不可顿革，俨欲事功急就，必为佞所乘。宜速还言者而退安石。”留章不下。纯仁力求去，不许。未几罢谏职，改判国子监，纯仁去意愈确。安石使谕之曰：“已议除知制诰矣。”纯仁曰：“是以利我也。言不用，万钟何加焉！”遂录所上章申中书。安石大怒，乞加重贬，帝曰：“宜与一善地。”命知河中府，寻徙成都转运使，以新法不便，戒州县未得遽行，安石怒其沮格，以事左迁知和州。

纲　以程颢权监察御史里行。

目　初，颢举进士，再调晋诚令，民以事至县者必告以孝弟忠信。度乡村远近为伍保，使之力役相助，患难相恤。凡孤茕残废，使无失所，行旅疾病，皆有所养。乡必有校，暇时亲至，召父老与之语；儿童所读书，亲为正句读。乡民为社会，为立科条，旌其善恶。在县三年，民爱之如父母。去之日，哭声振野。用荐者改著作佐郎。至是，吕公著荐为御史。帝素知其名，数召见；每退，必曰：“频求对，欲常常见卿。”一日从容咨访，报正午，始趋出庭，中人曰：“御史不知上未食乎！”颢前后进说甚多，大要以正心、窒欲、求言、育才为言，务以诚意感悟人主。尝劝帝防未萌之欲，及勿轻天下士。帝俯躬曰：“当为卿戒之。”

纲　罢条例司检详文字苏辙。

目　辙与吕惠卿论多不合，会遣八使于四方求遗利，辙以书抵王安石，力陈其不可。安石怒，将加之罪，陈升之止之，乃以为河南府推官。

纲　九月，行青苗法。

目　初，陕西转运使李参以部内多戍兵，而粮储不足，令民自隐度麦粟之赢，先贷以钱，俟谷熟还官，号青苗钱。经数年，廪有余粮。至是，条例司请：“以诸路常平、广惠仓钱谷，依陕西青苗钱例，民愿预借者给之，令出息二分，随夏秋税输纳，愿输钱者从其便；如遇灾伤，许展至丰熟日纳。非惟足以待凶荒之患，民既受贷，则兼并之家，不得乘新陈不接以邀倍息。又常平、广惠之物，收藏积滞，必待年俭物贵，然后出粜，所及者不过城市游手之人，今通一路有无，贵发贱敛，以广蓄积，平物价，使农人有以赴时趋事，而兼并不得乘其急。凡此皆以为民，而公家无所利其入，是亦先王散惠兴利，以为耕敛补助之意也。欲量诸路钱谷多寡，分遣官提举，每州选通判幕职官一员，典干转移出纳，仍先自河北、京东、淮南三路施行，俟有绪推之诸路。”诏曰：“可。”乃出内库缗钱百万，籴河北常平粟，而常平、广惠仓之法遂变为青苗矣。

初，王安石既与吕惠卿议定，出示苏辙等曰：“此青苗法也，有不便以告，勿疑。”辙曰：“以钱贷民，本以救民。然出纳之际，吏缘为奸，虽有法不能禁；钱入民手，虽良民不免妄用；及其纳钱，虽富民不免逾限；如此，则恐鞭箠必用，州县之事烦矣。”安石曰：“君言诚有理，当徐思之。”由是逾月不言青苗。

会京东转运使王广渊言：“春农事兴而民苦乏，兼并之家得以乘急要利。乞留本道钱帛五十万，贷之贫民，岁可获息二十五万。”从之。其事与青苗法合，安石始以为可用。召广渊至京师与之议，于是决意行焉。

纲　以吕惠卿为崇政殿说书。

目　王安石荐惠卿为太子中允、崇政殿说书。司马光谏曰：“惠卿巧，非佳士，使王安石负谤于中外者皆其所为。安石贤而愎，不闲世务，惠卿为之谋生，而安石力行之，故天下并指为奸邪。近者进擢不次，大不厌从心。”帝曰：“惠卿进对明辩，亦似美才。”光对曰：“惠卿诚文学辩捷，然用心不正，愿陛下徐察之。江充、李训若无才，何以动人主？”帝默然。光又贻书安石曰：“谄谀之士，于公今日诚有顺适之快，一旦失势，将必卖公自售矣。”安石不悦。

纲　冬十月，富弼罢。

目　王安石用事，雅不与弼合，弼度不能争，多称疾求退，章数十上。帝曰：“卿即去，谁可代卿者？”弼荐文彦博。帝默然良久，曰：“王安石何如？”弼亦默然。遂出判亳州。弼恭俭孝敬，好善疾恶，常言：“君子与小人并处，其势必不胜。君子不胜，则奉身而退，乐道无闷；小人不胜，则交结构扇，千岐万辙，必胜而后已。待其得志，遂肆毒于善良，求天下不乱，不可得也。”

纲　以陈升之同平章事。

目　升之既相，帝问司马光曰：“近相升之，外议云何？”对曰：“闽人狡险，楚人轻易。今二相皆闽人，二参政皆楚人，必将援引乡党之士，充塞朝廷，风俗何以更得淳厚。”帝曰：“升之有才智，晓民政。”光曰：“但不能临大节不可夺耳。凡才智之士，必得忠直之人从旁制之，此明主用人之法也。”帝又曰：“王安石何如？”对曰：“人言安石奸邪，则毁之太过；但不晓事，又执拗耳。”

纲　城绥州。

目　初，夏主秉常寇秦州，复上誓表，请纳安远、塞门二砦以乞绥州，诏将许之，鄜延宣抚郭逵上言曰：“此正商於六百里之策也。非先交二砦，不可与绥。”朝议以为然，赐以誓诏。逵命机宜文字赵等如夏，以夏人渝盟，请城绥州不以易二砦，从之，改名绥德城。

纲　十一月，命韩绛制置三司条例。

目　初，陈升之欲傅会王安石以固其位，安石亦患正论盈廷，引升之为助。升之知其不可，而竭力为之用；安石德之，故先使正相位。升之即相，乃时为小异，阳若不与之同者。因言于帝曰：“宰相无所不统，所领职事，岂可称司，请罢制置三司条例司。”由是二人遂判，安石乃荐绛共事。安石每奏事，绛必曰：“臣见安石所陈非一，皆至当可用，陛下宜省察。”安石恃以为助。

纲　十二月，下龙图阁学士祖无择秀州狱，贬为忠正节度副使。

目　初，无择与王安石同知制诰，安石尝辞一人所馈润笔物，不获，取置诸院梁上。安石忧去，无择用为公费，安石闻而恶之。及安石得政，乃讽监司求无择罪。会知明州苗振以贪闻，御史王子韶使两浙廉其状，因迎安石意，遂连无择在杭州贪贿。时无择知通进银台司，自京师逮赴秀州狱，巧诋无所得，遂诬以他事，调为忠正军节度副使。无择以言语、政事为时名卿，被诬放弃，士论惜之。

纲　增置宫观官。

目　帝以监司郡守有老不任职者，则与闲局，王安石亦欲以处异议者，遂增置三京留司、御史台、国子监及诸州宫观官使，不限员。

纲　以张载为崇文院校书，寻辞归。

目　载，长安人，少喜谈兵，至欲结客取洮西之地。年二十，以书谒范仲淹，仲淹谓之曰：“儒者自有名教可乐，何事于兵！”因劝之读中庸。载读其书，犹以为未足，又访诸释、老，累年究极其说，知无所得，反而求之六经，与程颢、程颐论道学之要，涣然自信曰：“吾道自足，何事傍求。”于是尽弃异学，淳如也。举进士，调云岩令，以敦本善俗为先。每月吉，具酒食，召乡人高年会县庭，亲劝酬之，使人知养老事长之义，因访民疾苦，及告所以训戒子弟之意。

帝初即位，一新百度，思得才哲之士谋之，吕公著荐载有古学，召见，问治道。载对曰：“为政不法三代者终苟道也。”帝悦，以为崇文校书。一日见王安石，安石问以新政。载曰：“公与人为善则人以善归公，如教玉人琢玉，则宜有不受命者矣。”未几移疾，屏居南山下。

纲　庚戌，三年，春正月，罢判尚书省张方平。

目　初，帝欲用王安石，方平以为不可。方平寻以丧去，服阕，以观文殿学士判尚书省。安石言留之不便，遂出知陈州。及陛辞，极论新法之害，帝为之怃然。未几召为宣徽北院使，留京师，安石深沮之，方平亦力求去，乃复出判应天府。

纲　二月，河北安抚使韩琦请罢青苗法。王安石称疾不朝，诏谕起之。

目　河北安抚使韩琦上疏曰：“臣准散青苗诏书，务在惠小民，不使兼并乘急以要倍息，而公家无所利其入。今所立条约，乃令乡户及坊郭户，借钱一千，纳一千三百，是官自放钱取息，与初诏相违。又条约虽禁抑勒，然不抑勒，则上户必不愿请，下户虽或愿请，请时甚易，纳时甚难，将来必有督索同保均赔之患。陛下躬行节俭，以化天下，自然国用不乏，何必使兴利之臣，纷纷四出，以致远迩之疑哉。乞罢提举官，第委提点刑狱，依常平旧法施行。”帝袖其疏以示执政曰：“琦真忠臣，虽在外不忘王室。朕始谓可以利民，今乃害民如此！且坊郭安得青苗，而使者亦强与之。”王安石勃然进曰：“苟从其所欲，虽坊郭何害！”因难琦奏曰：“如桑弘羊笼天下货财以奉人主私用，乃可谓兴利之臣。今陛下修周公遗法，抑兼并，振贫弱，非所以佐私欲，安可谓兴利之臣乎！”帝终以琦说为疑，安石遂称疾不出。

帝谕执政罢青苗法，赵抃请俟安石出。安石求去，帝命司马光草答诏，有“士夫沸腾，黎民骚动”之语。安石抗章自辩，帝为巽辞谢之，且命吕惠卿谕旨。韩绛又劝帝留安石，安石入谢，因言：“中外大臣、从官、台谏朋比，欲败先王正道以沮陛下，此所以纷纷也。”帝以为然。安石乃起视事，持新法益坚。以琦奏付条例司，令曾布疏驳，刊石颁之天下。琦申辩愈切，且论安石妄引周礼以惑上听，皆不报。

纲　以司马光为枢密副使；固辞不拜。

目　光素与王安石厚，及行新法，贻书开陈再三，又与吕惠卿辨论于经筵，安石不乐。帝欲大用光，访之安石，安石曰：“光外托劘上之名，内怀附下之实，所言尽害政之事，所与尽害政之人，而欲置之左右使预国论，此消长之机也。光才岂能害政，但在高位，则异论之人倚以为重。韩信立汉赤帜，赵卒夺气，今用光，是与异论者立赤帜也。”

及安石称疾不出，帝乃以光为枢密副使。光辞曰：“陛下所以用臣，盖察其狂直，庶有补于国家。若徒以禄位荣之，而不取其言，是以天官私非其人也。臣徒以禄位自荣，而不能救生民之患，是盗窃名器，以私其身也。陛下诚能罢制置条例司，追还提举官，不行青苗、助役法，虽不用臣，臣受赐多矣。青苗之散，使者恐其逋负，必令贫富相保；贫者无可偿，则散而之四方，富者不能去，必责使代偿，十年之外，贫者既尽，富者亦贫，常平又废，加之以师旅，因之以饥馑，民之羸者必委死沟壑，壮者必聚而为盗贼，此事之必至者也。”疏凡九上，帝使谓之曰：“枢密，兵事也，官各有职，不当以他事为辞。”光对曰：“臣未受命，则犹侍从也，于事无不可言者。”会安石复起视事，乃下诏允光辞，收还敕诰。知通进银台司范镇封还诏旨者再，帝以诏直付光，不由门下。镇奏曰：“由臣不才，使陛下废法。”乞解其职，许之。

纲　解韩琦河北安抚使。

目　琦以论青苗不见听，上疏请解河北安抚使，止领大名府路。王安石欲沮琦，即从之。

纲　三月，始以策试进士。

目　初，同知贡举吕公著在贡院中密奏言：“天子临轩策士而用诗赋，非举贤求治之意，乞出自宸衷以咨访治道。”至是上御集英殿试进士，遂专用策，赐叶祖洽以下三百人及第出身。祖洽策言：“祖宗多因循苟简之政，陛下即位革而新之。”得擢第一。时直史馆苏轼谓“祖洽诋祖宗以媚时宰，而魁多士，何以正风化”？乃拟答进士策献之。上以示王安石，安石言“轼才亦高，但所学不正，又以不得逞之故，其言遂跌荡至此”，数请绌之。

纲　置刑法科。

纲　贬知审官院孙觉知广德军。

目　帝初即位，觉为右正言，以言事忤帝意，罢去。王安石早与觉善，将援以为助，自知通州召还，累改知审官院。时吕惠卿用事，帝问于觉，觉对曰：“惠卿辩而有才，过于人数等，特以为利之故，屈身安石。安石不悟，臣窃以为忧。”帝曰：“朕亦疑之。”青苗法行，首议者谓：“周官泉府，民之贷者至输息二十而五，国事之财用取具焉。”觉条奏其妄曰：“成周赊贷，特以备民之缓急，不可徒与也，故以国服为之息。然国服之息，说者不明，郑康成释经乃引王莽计赢受息，无过岁什一为据。不应周公取息重于莽时，况国用专取具于泉府，则冢宰九赋将安用邪！圣世宜讲求先王之法，不当取疑文虚说以图治。”安石览之怒，始有逐觉意。会曾公亮言畿县散青苗钱，有追呼抑配之扰。安石遣觉行视虚实，觉言：“民实不愿与官相交，望赐寝罢。”遂坐奉诏反覆，贬知广德军。

纲　夏四月，贬御史中丞吕公著知颍州。

目　青苗法行，公著上疏曰：“自古有为之君，未有失人心而能图治，亦未有胁之以威，胜之以辩，而能得人心者也。昔日之所谓贤者，今皆以此举为非，而主议者一切诋为流俗浮论，岂昔皆贤而今皆不肖乎！”会帝使公著举吕惠卿为御史，公著曰：“惠卿固有才，然奸邪不可用。”王安石以是积怒公著，诬其言“韩琦欲因人心如赵鞅兴晋阳之甲以逐君侧之恶”，贬知颍州。

纲　赵抃罢。

目　安石持新法益坚，抃大悔恨，上疏言：“制置条例司，建使者四十余辈，骚动天下。安石强辩自用，诋公论为流俗，违众罔民，顺非文过。近者，台谏侍从多以言不听而去，司马光除枢密不肯拜。且事有轻重，体有大小。财利于事为轻，而民心得失为重。青苗使者于体为小，而禁近耳目之臣用舍为大。今去重而取轻，失大而得小，惧非宗庙、社稷之福也。”奏入，恳求去位，乃出知杭州。抃长厚清修，为政善因俗施教，宽猛不同，以惠利为本，韩琦称为人中表仪，己不及也。

纲　以韩绛参知政事。

纲　以李定为监察御史里行。罢知制诰宋敏求、苏颂、李大临。

目　定少受学于王安石，举进士，为秀州判官。孙觉荐之朝，召至京师。知谏院李常见之，问曰：“君从南方来，民谓青苗法如何？”定曰：“民便之，无不喜者。”常曰：“举朝方共争是事，君勿为此言。”定即往白安石，且曰：“定但知据实以言，不知京师乃不许。”安石大喜，立荐对。帝问青苗事，定曰“民甚便之”。于是诸言新法不便者，帝皆不听。命定知谏院，宰相言：“前无选人除谏官之比。”遂拜监察御史里行。知制诰宋敏求、苏颂、李大临言：“定不由铨考擢授朝列，不缘御史荐寘宪台，虽朝廷急于用才，度越常格，然隳紊法制，所益者小，所损者大。”封还制书。诏谕数四，颂等执奏不已；并坐累格诏命，落知制诰。天下谓之“三舍人”。

纲　罢临察御史里行程颢、张戬、右正言李常，以谢景温为侍御史知杂事。

目　颢言：“自古兴治立事，未有中外人情交谓不可而能有成者。正使侥幸小有事成，而兴利之臣日进，尚德之风浸衰，尤非朝廷之福。”帝令颢诣中书议，安石方怒言者，厉色待之。颢徐言曰：“天下事非一家私议，愿平气以听之。”安石为之愧屈。

戬与台官王子韶论新法不便，乞召还孙觉、吕公著。戬又上疏论王安石乱法，曾公亮、陈升之依违不能救正，韩绛左右徇从，李定以邪谄窃台谏，吕惠卿刻薄辩给，假经术以文奸言，岂宜劝讲君侧。又诣中书争之，安石举扇掩面而笑，戬曰：“戬之狂直，宜为公笑，然天下之笑公者不少矣。”陈升之从傍解之，戬曰：“公亦不得为无罪。”升之有愧色。

常上言：“均输青苗，敛散取息，傅会经义，何异王莽猥析周官片言以流毒天下。”安石遣所亲密谕意，常不为止。又言：“州县散常平钱实不出本，勒民出息。”帝诘安石，安石请令常具官吏主名；常以非谏官体，不奉诏。

安石既积怒言者，而颢等以言不行，亦各乞罢，乃罢常通判滑州，戬知公安县，子韶知上元县。安石素善颢，及是虽不合，犹敬其忠信，但出为京西路提刑。颢固辞，乃改签书镇宁节度判官。数日之间，台谏一空。安石以外议纷纷，请以姻家谢景温为侍御史知杂事，帝从之。

纲　五月，诏罢制条例归中书，以吕惠卿兼判司农寺。

纲　辽立贤良科。

纲　分审官东、西院。六月，罢知谏院胡宗愈。

目　旧制，文选属审官院，武选属枢密院。至是帝与王安石议分审官为东、西院，东主文，西主武，以夺枢密之权，且沮文彦博也。彦博言于帝曰：“若是则臣无由与武臣相接，何由知其才而委令之哉！”帝不听。宗愈亦力言其不可，且言：“李定非才。”帝恶之，手诏“宗愈潜伏奸意，中伤善良”，罢通判真州。

监察御史陈荐言：“李定顷为泾县主簿，闻母仇氏死，匿不为服。”定自辩实不知为仇氏所生，故疑不敢服，而以侍养辞官。曾公亮谓“当行追服”，王安石力主之。罢荐御史，而改定为崇政殿说书。监察御史林旦、薛昌朝、范育复言：“定不孝之人，不宜居劝讲之地。”且论安石之罪。安石又白罢三人。定亦不自安，求解说书，乃检正中书吏房直舍人院。

纲　以朱寿昌通判河中府。

目　寿昌父巽守京兆时，妾刘有娠而出，生寿昌，数岁乃还父家，母子不相闻者五十年。寿昌行四方求之，不得，饮食罕御酒肉，与人言辄流涕。及知广州军，与家人诀，弃官入秦，誓不见母不还。行次同州得焉，刘氏时年七十余矣。京兆守臣钱明逸以闻，诏寿昌赴阙。时言者共攻李定不服母丧，王安石力主定，因忌寿昌。及寿昌至，但付审官院折资，通判河中府。居数岁，其母卒，寿昌居丧几丧明，天下称其孝。

纲　秋七月，罢吕公弼知太原府，以冯京为枢密副使。

目　公弼以王安石变法，数劝其务安静，安石不悦。公弼具疏将论之，从孙嘉问窃其稿以示安石，安石先白之，帝怒，遂罢公弼知太原府。吕氏号嘉问为“家贼”。

京为御史中丞，言：“薛向总利权无绩效，近者复除天章阁待制，于侍从为最亲，非向人材所堪处。”帝不悦，以语安石，安石请改用京，帝从之，以为枢密副使。

纲　出直史馆苏轼通判杭州。

目　轼自直史馆议贡举与帝合，即日召见，问方今政令得失。轼对曰：“陛下天纵文武，不患不明，不患不勤，不患不断，但患求治太急，听言太广，进人太锐。愿镇以安静，待时之来，然后应之。”帝竦然曰：“卿三言，朕当熟思之。凡在馆阁，皆当为朕深思治乱，无有所隐。”轼退言于同列，王安石不悦，命权开封推官，将困之以事。

轼决断精敏，声闻益远。尝以新法不便，上疏极论，且曰：“臣之所言者三言而已，愿陛下结人心，厚风俗，存纪纲。人主所恃者人心也，自古及今未有和易同众而不安，刚果自用而不危者。祖宗以来，治财用者不过三司，今陛下又创制置三司条例司，使六七少年日夜讲求于内，使者四十余辈分行营干于外。以万乘之主而言利，以天子之宰而治财，君臣宵旰，几一年矣，而富国之功茫如捕风。青苗放钱，自昔有禁，今陛下始立成法，每岁常行，虽云不许抑配，而数世之后，暴君污吏，陛下能保之乎！昔汉武以财力匮竭，用桑弘羊之说，买贱卖贵，谓之均输，于时商贾不行，盗贼滋炽，几至于乱。臣愿陛下结人心者此也。国家之所以存亡者，在道德之浅深，不在乎强与弱。历数之所以长短者，在风俗之厚薄，不在乎富与贫。臣愿陛下务崇道德而厚风俗，不愿陛下急于有功而贪富强。仁祖持法至宽，用人有序，专务掩覆过失，未尝轻改旧章。考其成功，则曰未至；言乎用兵，则十出而九败；言乎府库，则仅足而无余；徒以德泽在人，风俗知义，故升遐之日，天下归仁。议者见其末年吏多因循，事不振举，乃欲矫之以苛察，济之以智能，招来新进勇锐之人，以图一切速成之效。未享其利，浇风已成，欲望风俗之厚，岂可得哉！臣愿陛下厚风俗者此也。祖宗委任台谏，未尝罪一言者，纵有薄责，旋即超升。台谏固未必皆贤，所言亦未必皆是，然须养其锐气，而借之重权者，将以折奸臣之萌也。臣闻长老之谈，皆谓台谏所言，常随天下公议。今者物论沸腾，怨交至，公议所在，亦知之矣。臣恐自兹以往，习惯成风，尽为执政私人，以致人主孤立，纲纪一废，何事不生？臣愿陛下存纪纲者此也。”时王安石赞帝以独断专任，轼因试进士发策，以晋武平吴独断而克，苻坚伐晋独断而亡，齐恒专任管仲而霸，燕哙专任子之而败，事同功异为问。安石滋不悦，使侍御史谢景温论奏其过，穷治无所得。轼遂请外，通判杭州。

纲　八月，夏人寇环、庆州，以韩绛为陕西宣抚使。

纲　九月，以曾布为崇政殿说书，判司农寺。

目　王安石常欲置其党一二人于经筵，以防察奏对者。吕惠卿遭父丧去职，安石遂荐布代之。布资序浅，人尤不服，寻罢。

山阴陆佃尝受经于安石，至是应举入京师。安石问以新政，佃曰：“法非不善，但推行不能如初意，还为扰民。”安石惊曰：“何乃尔？吾与惠卿议之。”又访外议，佃曰：“公乐闻善，古所未有，然外间颇以为拒谏。”安石笑曰：“吾岂拒谏者，但邪说营营，顾无足听。”佃曰：“是乃所以致人言也。”明日召佃谓之曰：“惠卿言‘私家取债，亦须一鸡半豚，已遣李承之使淮南质究矣’。”即而承之还，诡言民无不便，佃说遂不行。

纲　以刘庠知开封府。

目　庠不肯屈事王安石，安石欲见之。或以为言，庠曰：“安石自执政，未尝一事合人情，往将何语邪！”卒不往，而上疏极言新法非是。帝曰：“奈何不与大臣协心济治乎！”庠对曰：“臣知事陛下而已，不敢附安石也。”

纲　曾公亮罢。

目　公亮初嫉韩琦，故荐王安石以间之。及同辅政，知帝方向安石，凡更张庶事，一切阴助之，而外若不与同者。尝遣其子孝宽参其谋，至帝前略无所异，由是帝益信任安石；安石深德之。公亮以老求去，遂拜司空、侍中、集禧观使。苏轼尝从容责其不能救正变更，公亮曰：“上与介甫如一人，此乃天也。”然安石犹以公亮不尽阿附己，于是听其罢相。

纲　以冯京参知政事，吴充为枢密副使。

纲　策贤良方正之士，黜台州司户参军孔文仲。

目　诏举贤良，帝亲策之。太原判官吕陶对曰：“陛下初即位，愿不惑理财之说，不间老成之谋，不兴疆埸之事。陛下措意立法，自谓庶几尧、舜，然以陛下之心如此，天下之论如彼，独不反而思之乎！”及奏第，帝顾王安石取卷读，读未半，神色颇沮。帝觉之，使冯京竟读，称其言有理。台州司户参军孔文仲策凡九千余言，力论安石所建之法非是，宋敏求第为异等。安石怒，启帝御批，罢文仲还故官。齐恢、孙固封还御批。范镇上疏言：“臣所荐孔文仲，草茅疏远，不识忌讳。且以直言求之，而又罪之，恐为圣明之累。”不听。吕陶亦止授通判蜀州。

纲　罢翰林学士司马光。

目　光求去，上曰：“王安石素与卿善，何自疑？”光曰：“安石执政，凡忤其意如苏轼辈者皆毁其素履，中以危法。臣不敢避削黜，但欲苟全素履。且臣善安石孰如吕公著？安石初举公著，后亦毁之，彼一人之身，何前是而后非，必有不信者矣。”求益力，乃以端明殿学士知永兴军。

纲　冬十月，陈升之罢。

纲　贬秦凤经略使李师中知舒州。

目　管干秦凤经略司机宜文字王韶，请筑渭、泾上下两城，屯兵以抚纳洮、河诸部。下师中议，师中以为不便，诏师中罢帅事。韶又言渭源至秦州良田不耕者万顷，愿置市易司，颇笼商贾之利，取其赢以治田，乞假官钱为本。诏秦凤经略司以川交子易物货给之，命韶领市易事。师中言：“韶所指田，乃极边弓箭手地耳。又将移市易司于古渭，恐秦州自此益多事，所得不补所亡。”王安石主韶议，为削师中职，徙知舒州。寻进韶太子中允。

初，师中仕州县，邸状报包拯参知政事，或曰：“朝廷自此多事矣。”师中曰：“包公何能为？今知鄞县王安石者眼多白，甚似王敦，他日乱天下者必斯人也。”世贵其先识。

纲　翰林学士范镇致仕。

目　镇上疏曰：“臣言青苗不见听，一宜去；荐苏轼、孔文仲不见用，二宜去。李定避持服，遂不认母，坏人伦逆天理，而欲以为御史，反为之罢舍人，逐台谏。王韶上书肆欲欺罔，以兴造边事，事败则置而不问，反为之罪帅臣。及不用苏轼则掎摭其过，不悦孔文仲则遣之归仕，以此二人，况彼二人，是非得失，能逃圣鉴乎！”因复极言青苗之害，且曰：“陛下有纳谏之资，大臣进拒谏之计。陛下有爱民之性，大臣用残民之术。”疏入，王安石大怒，持其疏至手颤，乃自草制极诋之，遂以户部侍郎致仕。镇表谢，略曰：“愿陛下集群议为耳目，以除壅蔽之奸。任老成为心腹，以养中和之福。”天下闻而壮之。苏轼往贺曰：“公虽退而名益重矣。”镇愀然曰：“君子言听计从，消患于未萌，使天下阴受其赐，无智名，无勇功。吾独不得为此，使天下受其害而吾享其名，吾何心哉！”

纲　十二月，改诸路更戍法。

纲　立保甲法。

目　于是诸州籍保甲，聚民而教之，禁令苛急，往往去为盗，郡县不敢以闻。判大名府王拱辰抗言其害。曰：“非止困其财力，夺其农时，是以法驱之使陷于罪罟也。浸淫为大盗，其兆已见。纵未能尽罢，愿裁损下户以纾之。”主者指拱辰为沮法，拱辰曰：“此老臣所以报国也。”抗章不已，帝悟，由是下户得免。

纲　以韩绛、王安石同平章事，王珪参知政事。

纲　行募役法。

目　司马光言：“上等户自来更互充役，有时休息；今使岁出钱，是常无休息之期。下等户及单丁、女户从来无役；今尽使之出钱，是鳏寡孤独之人俱不免役。夫力者，民之所生而有；谷帛者，民可耕桑而得；至于钱者，县官之所铸，民之所不得私为也。今有司立法，惟钱是求，岁丰则民贱粜其谷，岁凶则伐桑枣、杀牛、卖田得钱以输，民何以为生乎！此法卒行，富室差得自宽，贫者困穷日甚矣！”帝不听。





纲鉴易知录卷七一


宋纪


神宗皇帝


纲　辛亥，四年，春正月，韩绛使种谔袭夏人，败之，遂城啰兀。

纲　粥广惠仓田。

目　广惠仓田，本绝户业以赈济者也。王安石请粥之，以为河北东、西、陕西、京东四路青苗本钱，诏从之。

纲　二月，更定科举法，专以经义、论策试士。

目　初，上笃意经学，深悯贡举之弊，且以西北人材多不在选，遂议更法。王安石言于帝曰：“进士科试诗赋，亦多得人。然士少壮时正当讲求天下正理，乃闭门学作诗赋，及其入官，世事皆所未习。此科法败坏人材，致不如古。”既而中书门下言：“今欲追复古制，则患于无渐，宜先除去声律偶对之文，使学者得专意经术，以俟朝廷兴建学校，然后讲求三代所以教育、选举之法，施之天下，则庶几可以复古矣。”于是改法，罢诗赋，士各占治易、诗、书、周礼、礼记一经，兼论语、孟子。每试四场，初本经，次兼经大义，凡十道；次论一首，次策三道；礼部试即增二道。其殿试则专以策。分五等：第一等、二等赐进士及第，第三等赐进士出身，第四等赐同进士出身，第五等赐同学究出身。

纲　三月，夏人陷抚宁诸城。诏安置种谔于潭州。韩绛免。

纲　诏察奉行新法不职者。

目　陈留知县姜潜，到官才数月，青苗令下，潜即榜于县门，又移之乡村，各三日，无人至。遂撤榜付吏曰：“民不愿矣！”即移疾去。

山阴知县陈舜俞上书极论新法，谪监南康军盐酒税。至是，复上书言：“青苗法实便，初迷不知尔！”识者笑之。

纲　夏四月，以司马光判西京留台。

目　光在永兴，以言不用，乞判西京留台，不报。又上疏曰：“臣之不才，最出群臣之下，先见不如吕诲，公直不如范纯仁、程颢，敢言不如苏轼、孔文仲，勇决不如范镇。今陛下唯安石是信，附之者谓之忠良，攻之者谓之谗慝。臣今日所言，陛下之所谓谗慝者也。若臣罪与范镇同，即乞依镇例致仕；若罪重于镇，或窜或诛，所不敢逃！”久之，乃从其请。光既归洛，自是绝口不复论新法。

纲　以邓绾为侍御史，判司农寺。

目　初，绾通判宁州，知王安石得君专政，乃条上时事数十，以为“宋兴百年，习安玩治，当事更化。”且言“陛下得伊、周之佐，作青苗、免役等法，民莫不歌舞圣泽，愿勿移以浮议而坚行之。”复贻安石书，极其佞谀。由是安石力荐于帝，遂驿召对，帝问：“议王安石、吕惠卿否？”绾对曰：“不识也。”帝曰：“安石，今之古人；惠卿，贤人也。”退见安石，欣然如素交。或问：“君今当作何官？”绾曰：“不失为馆职。”“得无为谏官乎？”明日果除集贤校、理检正中书孔目房。乡人在都者皆笑且骂，绾曰：“笑骂从他笑骂，好官还我为之！”寻同知谏院。时新法皆出司农，曾布不能独任其事，安石欲藉绾以威众，故有是命。

纲　五月，右谏议大夫吕诲卒。

目　诲以疾表求致仕，曰：“臣本无宿疾，偶值医者用术乖方，妄投药剂，浸成风痹，遂艰行步，非只惮戾之苦，又将虞心腹之变。势已及此，为之奈何！”盖以身疾喻朝政也。至是，病亟。司马光往省之，至则目已瞑，闻光哭，张目强视曰：“天下事尚可为，君实勉之！”遂卒。

纲　罢知开封府韩维。

目　保甲法行，维时知开封，上言：“诸县团结保甲，乡民惊扰，至有截指断腕以避丁者，乞候农隙排定。”帝以问安石，安石对曰：“此固未可知，就令有之，亦不足怪。”帝曰：“民言合而听之，则理亦不可不畏也。”安石对曰：“为天下者，如止欲任民情所愿而已，则何必立君而为之张官置吏也！大抵保甲法不特除盗，固可渐习为兵，且省财费。惟陛下果断，不恤人言以行之。”帝遂变河东、北、陕西三路义勇如府畿保甲法。安石由此益恶维。

帝欲命维为御史中丞，维以兄绛居政府，力辞。安石因言：“维善附流俗以非上所建立，乞允其请。”会文彦博求去，帝曰：“密院事剧，当除韩维佐卿。”明日维奏事殿中，以言不用，力请外郡，乃出知襄州。

纲　六月，知蔡州欧阳修致仕。

目　修以风节自持，既连被污蔑，年六十，即乞谢事。及守青州，上疏请止散青苗钱。帝欲复召执政，王安石力诋之，乃徙蔡州，至是求归益切。冯京请留之，安石曰：“修附丽韩琦，以琦为社稷臣。如此人在一郡则坏一郡，在朝廷则坏朝廷，留之安用！”乃以太子少师致仕。

纲　贬富弼官，徙知汝州。

目　弼判亳州，青苗法行，弼谓：“如是则财聚于上，人散于下。”持不行。提举官赵济劾弼沮格诏旨，邓绾乞付有司鞫治，乃落弼使相，以左仆射移判汝州。弼行过应天，谓判府张方平曰：“人固难知也。”方平曰：“谓王安石乎？亦岂难知者！方平顷知皇祐贡举，或称其文学，辟以考较，既至，院中之事皆欲纷更。方平恶其为人，檄之使出，自是未尝与语。”弼有愧色，盖弼亦素喜安石也。

纲　秋七月，贬御史中丞杨绘知郑州，监察御史里行刘挚监衡州盐仓。

目　时贤士多引去，以避王安石。绘上疏言：“老成人不可不惜。当今旧臣，多引疾求去，范镇年六十有三，吕诲年五十有八，欧阳修年六十有五而致仕，富弼年六十有八而引疾，司马光、王陶皆五十而求散地，陛下可不思其故乎！”安石闻而深恶之。

挚为安石所器，拜监察御史里行。始就职，即奏言：“陛下有劝农之志，今变而为烦扰；陛下有均役之意，今倚以为聚敛。天下有喜于敢为，有乐于无事，彼以此为流俗，此以彼为乱常，此风浸成，汉、唐党祸必起矣。”因陈率钱助役十害。绘又言助役之难行者有五。于是安石大怒，使知谏院张璪取绘、挚所论助役十害、五难行之事，作十难以诘之，璪辞不为。曾布请为之，既作十难，且劾绘、挚欺诞怀向背；诏下其疏于绘、挚，使各言状。绘录前后四奏以自辨，挚奋然曰：“为人臣，岂可压于权势，使天子不知利害之实！”即条对所难以伸其说，不报。

明日，复上疏曰：“陛下夙夜励精以亲庶政，天下未致于安且治者，谁致之邪？陛下注意以望太平，而自以太平为己任得君专政者是也。二三年间，开阖摇动，举天地之内，无一民一物得安其所者。其议财，则市井屠贩之人皆召至政事堂；其征利，则下至历日而官自粥之。推此以往，不可究言。轻用名器，淆混贤否。忠厚老成者，摈之为无能；侠少儇辩者，取之为可用；守道忧国者，谓之流俗；败常害民者，谓之通变。凡政府谋议经画，除用进退，独与一掾属曾布者论定，然后落笔，同列与闻，反在其后；故奔走乞丐之人，布门如市。今西夏之款未入，反侧之兵未安，三边疮痍，流溃未定，河北大旱，诸路大水，民劳财乏，县官减秏。圣上忧勤念治之时，而政事如此，皆大臣误陛下，而大臣所用者误大臣也。”疏奏，安石欲窜挚岭外，帝不许，诏贬绘知郑州，谪挚监衡州盐仓。璪亦落职。

纲　八月，以王雱为崇政殿说书。

目　雱，安石子也。为人慓悍阴刻，无所顾忌。性敏甚，未冠已著书数十万言。举进士，调旌德尉。雱气豪，睥睨一世，不能作小官。安石执政，所用多少年，雱亦欲预选，乃与父谋曰：“执政子虽不可预事，而经筵可处。”安石欲帝知而自用，乃以雱所作策及注道德经镂版鬻于市，遂传达于帝，邓绾、曾布又力荐之。召见，除太子中允、崇政殿说书。

安石更张政事，雱实导之。常称商鞅为豪杰之士，且言不诛异议者则法不行。安石一日与程颢语，雱囚首跣足，携妇人冠以出，问父所言何事？曰：“以新法为人所沮，故与程君议之。”雱大言曰：“枭韩琦、富弼之首于市，则法行矣。”安石遽曰：“儿误矣！”颢曰：“方与参政论国事，子弟不可预，姑退。”雱不乐。

纲　命王韶主洮、河安抚司事。

纲　冬十月，以鲜于侁为利州转运副使。

目　初，诏监司各定所部助役钱数。利州路转运使李瑜欲定四十万。侁时为判官，争之曰：“利州民贫地瘠，半此可矣。”瑜不从，遂各为奏。帝是侁议，谕司农曾布，使颁以为式，因黜瑜而擢侁副使，兼提举常平。侁既为副使，部民不请青苗钱，安石遣吏诘之，侁曰：“青苗之法，愿取则与。民自不愿，岂能强之哉！”苏轼称侁上不害法，中不废亲，下不伤民，以为三难。

纲　立太学生三舍法。

目　帝垂意儒学，因言者论太学假锡庆院西北廊甚湫隘，乃尽以锡庆院及朝集院西庑广太学。增直讲为十员，率二员共讲一经。生员厘为三等：始入太学为外舍，定额为七百人；外舍升内舍，员三百；内舍升上舍，员百。各执一经，从所讲官受学，月考试其业，优等以次升舍。

纲　壬子，五年，春正月，置京城逻卒，察谤时政者。

纲　二月，以蔡挺为枢密副使。

目　挺知渭州，甲兵整习，常若寇至，故多立功效。然谲智深险，在位岁久，郁郁不得志，寓意词曲，有“玉关人老”之句，中使至，使优伶歌之，传达禁中。帝闻而愍之，故若是命。

纲　三月，判汝州富弼致仕。

目　弼至汝州两月，即上言：“新法臣所不晓，不可以治郡，愿归洛养疾。”许之。遂请老，复授司空、使相，使致仕。弼虽家居，朝廷有大利害，知无不言。帝虽不尽用，而眷礼不衰。尝因王安石有所建明，（帝）却之曰：“富弼手疏称‘老臣无所告诉，但仰屋窃叹’者，即当至矣。”其敬之如此。

纲　行市易法。

目　自王韶倡为缘边市易之说，王安石善之，以为与汉平准法同，可以制物低昂而均通之，遂用草泽魏继宗议，以内藏库钱帛置市易务于京师。凡货之可市及滞于民而不售者，平其价市之，愿以易官物者听。若欲市于官者，则度其田宅或金帛为抵当而贷之钱，责期使偿，半岁输息十一，及岁倍之；过期不输，息外每月更加罚钱。以户部判官吕嘉问为提举。

纲　夏五月，行保马法。

目　王安石建保甲养马之法，文彦博、吴充以为不便，安石持论益坚。乃诏曾布等上其条约，保甲愿养马者户一匹，物力高愿养二匹者听，皆以监牧见马给之，或官与其直，令自市。先行于开封府及陕西五路。岁一阅其肥瘠，死病者补偿。三等以上，十户为一保，四等以下，十户为一社，以待病毙补偿者。保户马死，保户独偿；社户马死，社户半偿之。其后遂遍行于诸路。

纲　王安石求去位，帝不许。

纲　秋闰七月，以章惇为湖北察访使。

目　时帝思用兵以威四夷。湖北提点刑狱赵鼎上言“峡州峒酋刻剥无度，蛮众愿内附”。辰州布衣张翘，亦上书言南北江利害。遂诏中书检正官章惇察访荆湖北路，经制蛮事。

纲　八月，王韶击吐蕃。败之，遂城武胜。

目　初，韶言：“措置洮、河只用回易息钱，未尝辄费官本。”文彦博曰：“工师造屋，初必小计，冀人易于动工。及既兴作，知不可已，乃方增多。”帝曰：“屋坏岂可不修！”王安石曰：“主者善计，自有忖度，岂为工师所欺也！”彦博不复敢言。由是韶进讨，辄肆欺诞，朝廷不与计财。

纲　观文殿学士致仕欧阳修卒。

目　是岁有诏求修所撰五代史，而修卒矣。修天资刚劲，见义勇为，平生与人，尽言无隐，奖引后进，如恐不及，赏识之下，率为闻人。及在政府，士大夫有所干请，辄面谕可否，虽台谏论事，亦必以是非诘之，怨诽益众。自五代以来，文体卑弱。修游随州，得唐韩愈遗稿，读而心慕之，苦心探赜，坐忘寝食，遂以文章名冠天下，学者翕然师尊之。谥文忠。

纲　贬唐坰为潮州别驾。

目　坰尝上书言：“秦二世制于赵高，乃失之弱，非失之强。”帝悦其言。又言：“青苗法不行，宜斩大臣异议如韩琦者数人。”王安石尤喜之，荐使对，赐进士出身，为崇文校书。安石复令邓绾举为御史，遂除太子中允。将用为谏官，安石疑其轻脱，将背己立名，不除职，以本官同知谏院，非故事也。

坰果怒安石易己，凡奏二十疏论时事，皆留中不出。坰乃因百官起居日，扣陛请对，帝令谕以他日，坰伏地不起，遂召升殿。坰至御座前，进曰：“臣所言皆大臣不法，请对陛下一陈之。”乃搢笏展疏，目安石曰：“王安石近御座听札子！”安石迟迟，坰诃曰：“陛下前犹敢如此，在外可知！”安石竦然而进。坰大声宣读，凡六十条，大抵言“安石专作威福，曾布表里擅权，天下但知惮安石，不复知有陛下。文彦博、冯京知而不敢言，王珪曲事安石，无异厮仆。”且读且目珪，珪惭惧，俯首先降。又言：“薛向、陈绎，安石颐指气使，无异家奴；张璪、李定为安石爪牙；张商英乃安石鹰犬。”至诋安石为李林甫、卢杞。帝屡止之，坰慷慨自若，略不退慑。读已，下殿再拜而退。侍臣卫士相顾失色，门纠其渎乱朝仪，贬潮州别驾。

纲　颁方田均税法。

目　帝患田赋不均，诏司农重定方田及均税法，颁之天下。令既具，乃以巨野县尉王为指教官，先自京东路行之，诸路仿焉。

纲　九月，少华山崩。

纲　冬十二月，以陈升之为枢密使。

纲　癸丑，六年，春二月，王韶克河州。

目　获木征妻子。

纲　三月，置经义局。

目　训诗、书、周礼义，以王安石提举，吕惠卿、王雱同修撰。帝欲召程颢预其事，安石不可。

纲　夏四月，文彦博罢。

目　彦博久居枢密，以王安石多变旧典，言于帝曰：“朝廷行事，务合人心，宜兼采众论，以静重为先。陛下励精求治，而人心未安，盖更张之过也。祖宗法，未必皆不可行，但有偏而不举之弊尔。”及市易司立，至果实亦官监卖，彦博以为损国体，敛民怨，致华岳山崩，为帝极言之。安石曰：“华山之变，殆天意为小人发。市易之起，自为细民久困，以抑兼并尔，于官何利焉！”彦博求去益力，遂以司空、河东节度使判河阳，徙大名府。身虽在外，而帝眷有加。

纲　置律学。

目　诏士之莅官，以法从事。今所习非所学，宜置律学，命官、举人皆得入学习律令。

纲　六月，知南康军周敦颐卒。

目　敦颐，道州营道人。初因舅郑向，任为分宁主簿，有狱久不决，敦颐至，一讯立辨。邑人惊曰：“老吏不如也。”调南安司理，有囚，法当不死，转运使王逵欲深治之。敦颐力与辩，逵不听，敦颐委手版，将弃官去，曰：“如此，尚可仕乎！杀人以媚人，吾不为也。”逵悟，囚得释。调桂阳令，改知南昌，富家、大姓、黠吏、恶少惴惴焉，不独以得罪为忧，而又以污秽善政为耻。历知南康军，年五十七而卒。

敦颐博学力行，着太极图、易通，明天理之根源，究万物之终始，言约而道大，文质而义精，得孔、孟之本原，大有功于学者。

为南安司理时，通判程珦以其学为知道，使二子颢、颐往受业。敦颐每令寻孔、颜乐处，所乐何事。颢尝曰：“自再见周茂叔后，吟风弄月以归，有‘吾与点也’之意。”侯师圣学于程颐，未悟，因见敦颐。敦颐留与对榻夜谈，越三日乃还。程颐惊异之，曰：“非从周茂叔来邪？”其善开发人类此。

即至南康，即筑室于莲花峰下。前有溪合于湓江，取营道所居濂溪以名之，学者称为濂溪先生。

纲　大蝗。

纲　秋九月，初策武举之士。

纲　吐蕃木征复入河州，王韶破走之，遂取岷、宕、洮、叠四城。帝御殿受贺。

纲　收免行钱。

纲　冬十月，章惇击南江蛮，平之。置沅州。

纲　行折二钱。

纲　甲寅，七年，春三月，辽使人来议疆事，遣太常少卿刘忱报之。

目　辽以河东路沿边增修戍垒，起铺舍，侵入蔚、应、朔三州界内，使林牙萧禧来言，乞行毁撤，别立界至。禧归，帝面谕以“三州地界，俟遣官与北朝官即境上议之”。遂诏忱如辽。辽遣枢密副使萧素会忱于代州境上。

诏下枢密院议，且手诏判相州韩琦、司空富弼、判河南府文彦博、判永兴军曾公亮条代北事宜以闻。琦言：“臣观近年朝廷举事，似不以大敌为恤，彼见形生疑，必谓我有复燕之意，故引先发制人之说造为衅端。所以致疑，其事有七：招高丽朝贡，一也；取吐蕃之地建煕河，二也；植榆柳于西山以制蕃骑，三也；创保甲，四也；筑河北城池，五也；置都作院，颁弓矢新式，六也；置河北三十七将，七也。契丹素为敌国，因事起疑，不得不然。臣尝窃计，始为陛下谋者，必曰治国之本，当先聚财、积谷，募兵于农，则可以鞭笞四夷。故散青苗钱，为免役法，置市易务，次第取钱，新制日下，更改无常，而监司督责以刻为明。今农怨于畎亩，商叹于道路，长吏不安其职，陛下不尽知也。夫欲攘斥四夷以兴太平，而先使邦本困摇，众心离怨，此则为陛下始谋者大误也。臣今为陛下计，宜遣报使，具言向来兴作，乃修备之常，疆土素定，悉如旧境，不可持此造端，以隳累世之好。可疑之形，如将官之类，因而罢去。益养民爱力，选贤任能，使天下悦服，边备日充，若其果自败盟，则可一振威武，恢复故疆，摅累朝之宿愤矣。”弼、彦博、公亮亦皆有言，大抵度上以虏为忧，故深指时事云。

纲　大旱，诏求直言。夏四月，权罢新法；雨。

目　自去秋七月不雨至夏四月，帝忧形于色，欲尽罢法度之不善者。王安石曰：“水旱常数，尧、汤不免。但当修人事以应之。”帝曰：“朕所以恐惧者，正谓人事之未修尔！今取免行钱太重，人情咨怨，自近臣以至后族，无不言其害者。”冯京曰：“臣亦闻之。”安石曰：“士大夫不逞者以京为归，故京独闻此言，臣未之闻也！”翰林学士韩维言：“陛下损膳避殿，乃举行故事，恐不足以应变。当痛自责己，广求直言。”帝即命维草诏行之。

初，光州司法参军郑侠，为安石所奖拔，感其知己，思欲尽忠。及满秩入京，安石问以所闻，侠曰：“青苗、免役、保甲、市易数事，与边鄙用兵，在侠心不能无区区也。”安石不答。久之，监安上门。会岁饥，征敛苛急，东北流民，每风沙霾曀，扶携塞道，羸疾愁苦，身无完衣，或茹木实草根，至身被锁械，而负瓦揭木，卖以偿官，累累不绝。乃绘所见为图，奏疏诣门，不纳，遂假称密急，发马递，上之银台司，且云：“旱由安石所致。去安石，十日不雨，即乞斩臣宣德门外，以正欺君之罪。”疏奏，帝反复观图，长吁数四，袖以入内。是夕，寝不能寐。翌日，命开封体放免行钱，三司察市易，司农发常平仓，三卫具熙河所用兵，诸路上民物流散之故，青苗、免役，权息追呼，方田、保甲并罢，凡十有八事，民间欢呼相贺。是日，果大雨，远近沾洽。

纲　下监安上门郑侠狱，复行新法。

目　辅臣入贺雨。帝示以侠所进图状，且责之。皆再拜，安石上章求去，外间始知所行之由。群奸切齿，遂以侠付御史，治其擅发马递罪。吕惠卿、邓绾言于帝曰：“陛下数年忘寝与食，成此美政，天下方被其赐，一旦用狂夫之言，罢废殆尽，岂不惜哉！”相与环泣于帝前。于是新法一切如故，惟方田暂罢。

纲　吐蕃木征围河州，王韶击降之。

纲　王安石免。以韩绛同平章事，吕惠卿参知政事。

目　安石执政六年，更法度，开边疆，老成正士，废黜殆尽，儇慧少年，超擢用事，天下怨之，而帝倚任益专。太皇太后尝乘闲语帝曰：“祖宗法度，不宜轻改。吾闻民间甚苦青苗、助役，宜罢之。”帝曰：“此以利民，非苦之也。”后又曰：“安石诚有才学，然怨之者甚众，欲保全之，不若暂出之于外。”帝曰：“群臣惟安石为国家当事。”时帝弟岐王颢在侧，因进曰：“太后之言，至言也，不可不思。”帝怒曰：“是我败坏天下邪？汝自为之！”颢泣曰：“何至是邪！”皆不乐而罢。久之，太后流涕谓帝曰：“安石乱天下，奈何？”帝始疑之。及郑侠疏进，安石不自安，遂求去位，帝再四勉留，安石请益坚，乃以观文殿大学士知江宁府。吕惠卿使其党变姓名日投匦留之，安石感其意，因乞韩绛代己而惠卿佐之，帝从其请。二人守其成规不少失，时号绛为“传法沙门”，惠卿为“护法善神”。

纲　初榷蜀茶。

纲　五月，罢制科。

纲　三司使曾布、提举市易司吕嘉问免。

纲　六月，作浑仪、浮漏成。

纲　秋七月，立手实法。

目　时免役出钱或未均，吕惠卿用其弟曲阳尉和卿计，创手实法。其法，官为定物价，使民各以田亩、屋宅、资货、畜产随价自占。非用器、食粟而辄隐落者许告，有实，以三分之一充赏。诏从其言，于是民家尺椽寸土，检括无遗，至于鸡豚亦遍钞之，民不聊生。

纲　冬十月，置三司会计司。

纲　十二月，以王韶为枢密副使。

纲　乙卯，八年，春正月，蔡挺罢。

纲　窜郑侠于英州，罢参知政事冯京，放秘阁校理王安国于田里。

目　侠上疏论吕惠卿朋奸壅蔽，仍取唐魏徵、姚崇、宋璟、李林甫、卢杞传为两轴，题曰正直君子邪曲小人事业图迹，在位之臣与之暗合者，各以其类，复为书献之，且荐冯京可相。惠卿奏为谤讪，令中丞邓绾、知制诰邓润甫治之，遂编管侠于汀州。

御史台吏杨忠信谒侠曰：“御史缄默不言，而君上书不已，是言责在监门，而台中无人也。”取怀中名臣谏疏二帙授侠曰：“以此为正人助。”

京在政府，常与惠卿争辨，而王安石弟安国素与侠善。侍御史张璪承惠卿旨，劾京与侠交通有迹。时侠已行，惠卿遂令奉礼郎舒亶往捕，遇于陈州，搜其箧，得所录名臣谏疏，有言新法事及亲朋书尺，悉按姓名治之。狱成，惠卿欲致侠以死，帝曰：“侠所言，非为身也，忠诚亦可嘉，岂宜深罪！”但徙英州。京罢政，出知亳州。安国夺秘阁校理，放归田里。

初，安国仕西京国子教授，秩满至京师。帝以安石故，特召对，问曰：“汉文帝何如主？”安国对曰：“三代以后未有也。”帝曰：“但恨其才不能立法更制耳。”安国对曰：“文帝自代来入未央宫，定变故俄顷呼吸间，恐无才者不能。至用贾谊言，待群臣有节，专务以德化民，海内兴于礼义，几致刑措，则文帝加有才一等矣。”帝曰：“王猛佐苻坚，以蕞尔国而令必行。今朕以天下之大，不能使人，何也？”曰：“猛教坚以峻刑法杀人，致秦祚不传世。今刻薄小人必有以是误陛下者，愿专以尧、舜、三代为法，则下岂有不从者乎！”帝又问：“卿兄秉政，外论谓何？”安国对曰：“恨知人不明，聚敛太急尔！”帝不悦，由是止授崇文院校书，寻改秘阁校理。安国屡以新法之弊力谏安石，又尝以佞人目惠卿，故惠卿衔之。

纲　二月，复以王安石同平章事。

目　初，吕惠卿迎合安石，建立新法，安石故力援引，骤至执政。惠卿既得志，忌安石复用，遂欲迎闭其途，凡可以害安石者无所不用其智。安石闻而怨之。时韩绛颛处中书，事多稽留不决，且数与惠卿争论，度不能制，密请帝复用安石，帝从之。安石承命，即倍道而进，七日至汴京。

纲　二月，辽人复来议疆事，遣知制诰沈括报之。

目　刘忱与萧素议不能决，虏初指蔚、朔、应三州分水岭土垄为界，及忱与之行视，无土垄，乃但云以分水岭为界。凡山皆有分水，虏意至时可以罔取也。相持久之。至是，辽主复遣萧禧来致图书，以忱等迁延为言。乃命韩缜代忱等与辽使议。缜与禧争辩或至夜分，禧执分水岭之说不变，留馆不肯辞，曰：“必得请而后反。”帝不得已，先遣知制诰沈括报聘。括诣枢密院阅故牍，得顷岁所议疆地书，指古长城为分界，今所争乃黄嵬山，相远三十余里，表论之。帝喜曰：“大臣殊不究本末，几误国事。”乃赐括白金千两，使行。

括至辽，辽相杨益戒与议，不能屈，谩曰：“数里之地不忍，而轻绝好乎？”括曰：“师直为壮，曲为老。今北朝弃先君之大信，以威用其民，非我朝之不利也。”凡六会，竟不可夺，乃还。括在道，图其山川险易迂直，风俗淳庞，人情向背，为使契丹图，上之。

纲　夏四月，以吴充为枢密使。

纲　闰月，陈升之罢。

纲　六月，王安石上三经新义，诏颁于学宫。

目　王安石等以所训释诗、书、周礼三经上进，帝谓之曰：“今谈经者人人殊，何以一道德？卿所著经，其以颁行，使学者归一。”遂颁于学宫，号曰三经新义。加安石左仆射，吕惠卿给事中，王雱龙图阁直学士。雱辞新命，惠卿劝帝许之，由是王、吕之怨益深。新义既颁，一时学者无敢不传习，主司纯用以取士；先儒传注，一切废而不用。又黜春秋之书，不列学宫，至诋之为断烂朝报。安石又以字学久不讲，后罢居金陵，作字说二十四卷以进，多穿凿附会，其流入于佛、老云。

纲　司徒、侍中、魏公韩琦卒。

目　琦卒前一夕，大星陨州治，枥马皆惊。帝自为碑文，载琦大节，篆其首曰“两朝顾命定策元勋”。赠尚书令，谥忠献。后追封魏王。

纲　秋七月，诏韩缜如河东，割地以畀辽。

目　辽使争议疆事不决。帝问于安石，安石劝帝曰：“将欲取之，必姑与之。”于是诏于分水岭为界，禧乃去。至是，遣天章阁待制韩缜如河东，割新疆与之。凡东西失地七百里，遂为异日兴兵之端。

纲　八月，韩绛免。

纲　冬十月，吕惠卿有罪，免。

目　御史蔡承禧论惠卿奸恶，惠卿居家俟命，中丞邓绾亦欲弥缝前附惠卿之迹以媚安石，安石子雱复深憾惠卿，遂讽绾发惠卿兄弟强借秀州华亭富民钱五百万，与知华亭县张若济买田共为奸利事，置狱鞫之。惠卿竟罢，出知陈州。绾又论三司使章惇协济惠卿之奸，出知湖州。

纲　彗星见。诏求直言。罢手实法。

目　彗出轸。诏求直言，赦天下，询政事之未协于民者。邓绾言“凡民养生之具，日用而家有之，今欲尽令疏实，则家有告讦之忧，人怀隐匿之虑。商贾通殖货利，交易有无，或春有之而夏已荡析，或秋贮之而冬已散亡，公家簿书，何由拘录，其势安得不犯！徒使嚚讼者趋赏报怨，畏怯者守死忍困而已。”诏罢手实法。

纲　十一月，交阯大举入寇，陷钦、廉州。

纲　十二月，以元绛参知政事，曾孝宽签书枢密院事。

目　绛在翰林，谄事王安石，而安石尝德曾公亮之助己，欲引公亮子孝宽于政地以报之，由是二人同升。

纲　罢直学士院陈襄。

目　襄，福州侯官人。举进士，历知仙居、河阳县，留意教化，进县子弟于学。判府富弼奇之，及弼相，荐诸朝，累擢侍御史。上疏论青苗之害，曰：“臣观制置司所议，莫非引经以为言，而其实则称贷以取利，是特管夷吾、商鞅之术。望贬斥王安石、吕惠卿以谢天下，罢韩绛以杜大臣争利而进者。”不听，乃请外，帝惜其去，留修起居注。安石屡欲出之，帝不许。三迁直学士院，帝尝访人才之可用者，襄以司马光、韩维、吕公著、苏颂、范纯仁、苏轼等三十三人对。安石益恶之，擿其书诏小失，讽御史劾之，遂知陈州。





纲鉴易知录卷七二


宋纪


神宗皇帝


纲　丙辰，九年，春正月，交阯陷邕州，知州事苏缄死之。

目　交人围邕，知州苏缄悉力拒守，外援不至，城遂陷。缄义不死贼手，命其家三十六人皆先死，藏尸于坎，乃纵火自焚。城中人感缄之义，无一人从贼者。于是交人尽屠其民，凡五万八千馀口。事闻，诏赠缄奉国节度使，谥曰忠勇。

纲　章惇招降五溪蛮，遂城下溪州。

纲　二月，以郭逵为安南招讨使。

目　王安石闻钦、廉陷，不悦，会得交人露布，言中国作青苗、助役之法，穷困生民，今出兵欲相拯济。安石怒，自草敕榜诋之，而以天章阁待制赵为招讨使，宦者李宪为副，将兵讨之。既而与李宪议事不合，帝因问“孰可代宪”？言：“逵老于边事，愿以为使，而己副之。”帝从其言，仍诏占城、占腊合击交阯。

纲　秋七月，御史中丞邓绾有罪，免。

目　吕惠卿既出守陈，而张若济之狱久不成，王雱令门下客吕嘉问、练亨甫共取邓绾所列惠卿事杂他书下制狱，王安石不知也。省吏告惠卿于陈，惠卿以状闻，且讼安石“尽弃所学，隆尚纵横之末数，方命矫令，罔上要君”。帝以状示安石，安石谢无有，归以问雱。雱言其情，安石咎之；雱忿，患疽发背死。帝颇厌安石所为，绾虑安石去失势，乃上书言宜录安石子及婿，仍赐第京师。帝以语安石，安石曰：“绾为国司直，而为宰臣乞恩泽，极伤国体，当黜之！”帝以绾操心颇僻，赋性奸回，论事荐人，不循分守，斥知虢州。

纲　八月，罢粥祠庙。

目　司农粥祠庙于民，应天府阏伯、微子庙皆在粥中，判官刘挚叹曰：“一至于此！”往见判府张方平曰：“独不能为朝廷言之邪！”方平矍然，托挚为奏，曰：“阏伯迁商丘主祀炎火，为国家盛德所乘；微子，宋始封之君，开国此地，亦本朝受命建号所因。又有双庙，乃唐张巡、许远，孤城死败，能捍大患。今若令承买，小人规利，冗亵渎慢，何所不为，岁收微细，实伤国体，乞留此三庙以慰邦人崇奉之意。”疏上，帝大震怒，批牍尾曰：“慢神辱国，无甚于斯！”于是天下神庙皆得罢粥。

纲　冬十月，王安石免，以吴充、王珪同平章事，冯京知枢密院事。

目　安石之再相也，屡谢病求去，及子雱死，尤悲伤不堪，力请解机务，帝益厌之，乃以使相判江宁府，寻改集禧观使。安石既退处金陵，往往写“福建子”三字，盖深悔为吕惠卿所误也。

充子安持虽娶安石女，而充心不善安石所为，数为帝言新法不便。帝察充中立无与，及安石免，遂相之。充欲有所变革，乞召还司马光、吕公著、韩维、苏颂及荐孙觉、李常、程颢等数十人。

光自洛贻书充曰：“自新法之行，中外汹汹。民困于烦苛，迫于诛敛，愁怨流离，转死沟壑，日夜引领，冀朝廷觉悟，一变敝法。今日救天下之急，当罢青苗、免役、保甲、市易，而息征伐之谋。欲去此五者，必先别利害，开言路，以悟人主之心。今病虽已深，犹未至膏肓，失今不治，遂为痼疾矣。”充不能用。吕惠卿告安石罪，发其私书有“无使上知”，及“勿令齐年知”之语。京与安石同年生，故云。帝以安石为欺而贤京，故召用之。

纲　十二月，郭逵败交阯兵于富良江，李乾德降。

纲　诏宦者李宪节制秦凤、熙河诸军。

纲　丁巳，十年。春二月。王韶免。

目　韶与王安石有隙，且以勤兵远略，归曲朝廷，帝亦不悦。数以母老乞归，乃出知洪州。

纲　秋七月，河决澶州。

纲　九月，河南邵雍卒。

目　雍天性高迈，迥出千古，而坦夷温厚，不见圭角。时新法行，吏牵迫不可为，或投劾去，雍门生故友居州县者或贻书访之。雍曰：“此贤者所当尽力之时，新法固严，能宽一分则民受一分之赐矣，投劾何益邪！”程颢尝与雍议论终日，退而叹曰：“尧夫内圣外王之学也。”雍知虑绝人，遇事能前知，程颢尝曰：“其心虚明，自能知之。”及疾病，司马光、张载、颢、颐晨夕侯之，卒年六十七。颢为铭墓，称雍之学纯一不杂，汪洋浩大，就其所至而论之，可谓安且成矣。所著皇极经世、观物内外篇、渔樵问对传于世。元祐中赐谥康节。

纲　冬十一月，同知太常礼院张载卒。

目　载自崇文归，终日危坐一室，左右简编，俯而读，仰而思，有得则识之，或中夜起坐，取烛以书，其志道精思，未尝须臾息也。敝衣疏食，与诸生讲学，每告以知礼成性，变化气质之道，学必如圣人而后已。以为知人而不知天，求为贤人而不求为圣人，此秦、汉以来学者大弊也。故其学以易为宗，以中庸为体，以孔、孟为法，黜怪妄，辨鬼神。其家婚丧葬祭，率用先王之意，而傅以今礼。又论定井田学校之法，皆欲条理成书，使可举而措诸事业。吕大防荐之，召同知太常礼院。以疾归而卒，世称横渠先生，所著正蒙、西铭行于世。程颐言：“西铭明理一而分殊，扩前圣所未发，与孟子善养气之论同功。”

纲　戊午，元丰元年，春闰正月，曾孝宽罢，以孙固同知枢密院事。

目　初，固与王安石议新法不合，出知真定，至是，帝思其先见，召用之。

纲　秋九月，以吕公著、薛向同知枢密院事。

目　公著在翰林，帝尝以释、老之事语之。公著曰：“尧、舜知此道乎？”帝曰：“尧、舜岂不知。”公著曰：“尧、舜虽知此，而惟以知人安民为难，所以为尧、舜也。”帝默然。向干局绝人，尤善商财计，算无遗策，为陕西转运副使，八年改三司使。洮、河用兵，资用浩繁，向未尝乏供给。用心至到，然不能不病民，王安石方尚功利，从中主之，虽御史有言不听也，故益得展奋，由文俗吏得大用。

纲　冬，复置大理狱。

纲　己未，二年，春二月，召程颢判武学，既而罢之。

目　颢自知扶沟县召判武学，命下数日，李定、何正臣劾其“学术迂阔，趋向僻异，且新法之初，首为异论”，复罢之。吕公著上疏言：“方朝廷修改法度之初，凡在朝野，孰无论议？陛下兼包，岂悉记录。而小人贼害，指目未已，如颢者，陛下早自知之，其立身行己素有本末。昔在言路，时有论列，皆辞意忠厚，不失臣子之体。兼所除武学，亦未为仕宦要津，而小人龂龂必以为不可者，直欲深梗正路，其所措意非特一二人而已。”疏奏，不纳，颢竟归故官。

纲　夏五月，元绛罢，以蔡确参知政事。

目　确善观人主意，与时上下。以王安石荐再调监察御史，因为之用，知帝已厌安石，即论安石乘马入宣德门，与卫士竞，以贾直。

文彦博言浚川杷非浚河之具。帝遣知制诰熊本行视，以文彦博言为是。确遂论本附彦博，本坐罢，确因代其职，改知谏院，判司农事。觊欲得台端，因论中丞邓润甫、御史上官均按狱失实，润甫、均皆罢，而确得中丞，犹领司农。会太学生虞蕃讼博士受贿，确深探其狱，连引朝士，自翰林学士许将及元绛子耆宁以下皆逮系，遂劾绛为子有所属，请出知亳州，确遂代其位。

确自谏院为参知政事，皆以起狱夺人位而居之，士大夫交口叱骂，而确自以为得计也。

吴充数为帝言新法不便，欲稍去甚者。确曰：“曹参与萧何有隙，至代为相，一遵何约束。今陛下所自建立，岂容一人挟怨而坏之！”法遂不变。

纲　冬十月，太皇太后曹氏崩。

目　帝事太后极诚孝，后亦慈爱天至。故事，外家男子毋得入谒；帝以后春秋高，数请召弟佾入见，久之乃许。及见，少顷，后谓佾曰：“此非汝所当得留。”趣遣出焉。帝尝有意于燕、蓟，已与大臣定议，乃诣太后白其事。后曰：“事体至大。吉凶悔吝生乎动，得之，不过南面受贺而已；万一不谐，则生灵所系，未易以言。苟可取之，太祖、太宗收复久矣，何待今日！”帝曰：“敢不受教。”

纲　下知湖州苏轼狱，贬为黄州团练副使。

目　轼自徐徙湖，上表以谢，又以事不便民者不敢言，以诗托讽，庶有益于国。中丞李定、御史舒亶擿其语以为侮慢，因论轼“自熙宁以来，作为文章，怨谤君父，交通戚里”。逮轼赴台狱，诏定与知谏院张璪、御史何正臣、舒亶等杂治之。定等媒蘖以为诽谤时事，锻炼久之，且多引名士，欲寘之死。太皇太后曹氏违豫中闻之，谓帝曰：“尝忆仁宗以制科得轼兄弟，喜曰：‘吾为子孙得两宰相。’今闻轼以作诗系狱，得非仇人中伤之乎？捃至于诗，其过微矣，宜熟察之。”帝曰：“谨受教。”吴充申救甚力，帝亦怜之，会同修起居注王安礼从容白帝曰：“自古大度之君，不以言语罪人。轼以才自奋，谓爵禄可立取，顾碌碌如此，其心不能无觖望。今一旦致于理，恐后世谓陛下不能容才。”帝曰：“朕固不深谴也，行为卿贳之。第去，勿漏言。轼方贾怨于众，恐言者缘以害卿也。”王珪复举轼咏桧诗，曰“根到九泉无曲处，世间惟有蛰龙知”，以为不臣。帝曰：“彼自咏桧尔，何预朕事。”轼遂得轻比。舒亶又言：“驸马都尉王诜辈公为朋比，如盛侨、周邠固不足论，若司马光、张方平、范镇、陈襄、刘挚皆略能诵说先王之言，而所怀如此，可置而不诛乎！”帝不从，但贬轼黄州团练副使，本州安置。弟辙及诜皆坐谪贬，张方平、司马光、范镇等二十二人俱罚铜。

初，鲜于侁为京东转运使，以王安石、吕惠卿当国，正人不得立朝，叹曰：“吾有荐举之权，而所列非贤，耻也。”遂举刘挚、李常、苏轼、苏辙、刘邠、范祖禹等。及知扬州，会轼自湖赴狱，亲朋皆绝与交，道出广陵，侁往见之，台吏不许通，或曰：“公与轼相知久，其所往来文字书问宜焚之，勿留，不然且获罪。”侁曰：“欺君负友，吾不忍为。以忠义分谴，则所愿也。”至是以举吏，果谪主管西京御史台。

纲　庚申，三年，春正月，以章惇参知政事。三月，吴充罢。

纲　夏六月，诏中书详定官制。诏秘书监刘几等定雅乐。

纲　秋七月，彗出太微垣，诏群臣直言阙失。

目　王安石弟安礼应诏上疏曰：“人事失于下，变象见于上。陛下有仁民爱物之心，而泽不下究，意者左右大臣，是非好恶，不遵诸道，乘权射利者，用力于沟瘠，取利究于园夫，足以干阴阳而召星变。愿察亲近之行，杜邪枉之门，至于祈禳小数，贬损旧章，恐非所以应天者。”帝览疏嘉叹，谕之曰：“王珪欲使卿条具，朕尝谓不应沮格人言，以自壅障。今以一指蔽目，虽泰、华在前弗之见，近习蔽其君何以异此，卿当益自信。”遂进翰林学士，知开封府。

纲　九月，定百官寄禄格。

目　官制成，下诏行之，凡领空名者一切罢去，而易之以阶，因以寄禄。议者又欲罢枢密院归兵部，帝曰：“祖宗不以兵柄归有司，故专命官以统之，互相维制，何可废也。”遂止。帝尝谓执政曰：“官制将行，欲新旧人两用。”指御史大夫曰：“非司马光不可。”王珪、蔡确相顾失色，珪忧甚，不知所出，确曰：“上久欲收灵武，公能任责，则相位可保也。”珪喜谢之，因荐俞允帅庆，使上平西夏策。其意以为既用兵深入，必不召光；虽召，将不至。已而光果不召。

纲　以冯京为枢密使，薛向、孙固、吕公著为副使，向寻免。

纲　辛酉，四年，春正月，冯京罢，以孙固知枢密院事，吕公著、韩缜同知院事。

目　京再执政，初与王安石不合，后为吕惠卿所倾，中立不倚，人服其操。宋进士自乡举至廷试皆第一者才三人，王曾、宋庠为名宰相，京为名执政，不愧科名云。

纲　三月，章惇有罪，免，以张璪参知政事。

目　朱服为御史，惇密使客达意于服，为服所白。惇父俞又强占民田，民遮诉惇，惇系之开封。事并闻，遂免知蔡州。

纲　夏四月，筑河堤，自大名至于瀛州。

目　河复大决澶州小吴埽，诏都水监丞李立之经画以闻。立之言：“宜自北京至瀛州，分立东西隄五十九埽。”诏从之。

纲　五月，立晋程婴、公孙杵臼庙于绛州。

目　报其存赵孤也。追赠婴成信侯，杵臼忠智侯。

纲　夏人幽其主秉常。秋七月，诏李宪会陕西、河东五路之师讨之。

目　知庆州俞允知帝有用兵意，屡请西伐，又言：“谍报云：‘夏将李清本秦人，说秉常以河南地来归，秉常母梁氏知之，遂诛清，夺秉常政而幽之。’宜兴师问罪，此千载一时也。”帝然之，遂诏熙河经制李宪等大举征夏，而召鄜延副总管种谔入对。谔至，大言曰：“夏国无人，秉常孺子，往持其臂以来尔！”帝壮之，乃决意西伐。

方议出师，孙固谏曰：“举兵易，解祸难，不可。”帝曰：“夏有衅不取，则为辽人所有，不可失也。”固曰：“必不得已，请声其罪薄伐之，分裂其地，使其酋长自守。”帝笑曰：“此真郦生之说尔。”固曰：“然则孰为陛下任此者？”帝曰：“朕已属李宪。”固曰：“伐国大事，而使宦者为之，则士大夫孰可为用！”帝不悦。他日固又曰：“今五路进师而无大帅，就使成功，兵必为乱。”帝谕以“无其人”。吕公著进曰：“问罪之师，当先择帅，既无其人，曷若已之。”固曰：“公著言是也。”帝不听，竟命李宪出熙河，种谔出鄜延，高遵裕出环庆，刘昌祚出泾原，王中正出河东，分道并进。

纲　冬十一月，高遵裕等兵溃，李宪不至灵州而还。

纲　壬戌，五年，春正月，贬高遵裕等官，以李宪为泾原经略安抚制置使。

纲　夏四月，御史中丞舒亶有罪，免。

纲　以王珪为尚书左仆射兼门下侍郎，蔡确为尚书右仆射兼中书侍郎，章惇为门下侍郎，张璪为中书侍郎，蒲宗孟为尚书左丞，王安礼为尚书右丞。

目　官制成，改同中书门下平章事为左右仆射，参知政事为门下中书侍郎、尚书左右丞。

确既相，屡兴罗织之狱，缙绅士大夫重足而立。富弼在洛上书：“确，小人，不宜大用。”帝不从。

帝尝语辅臣有无人才之叹，宗孟率尔对曰：“人才半为司马光邪说所坏。”帝不语，直视久之，曰：“蒲宗孟乃不取司马光邪？未论别事，只辞枢密一节，朕自即位以来，惟见此一人；他人则虽迫之使去，亦不肯矣！”宗孟惭惧，无以为容。

时李宪乞再举伐夏，帝以访辅臣。王珪对曰：“向所患者用不足，朝廷今捐钱钞五百万缗，以供军食，有余矣。”安礼曰：“钞不可噉，必变而为钱，钱又变为刍粟。今距出征之期才两月，安能集事？”帝曰：“李宪以为已有备，彼宦者能如是，卿等独无意乎？唐平淮蔡，惟裴度谋议与主同，今乃不出公卿，而出于阉寺，朕甚耻之！”安礼曰：“淮西三州尔，有裴度之谋，李光颜、李愬之将，然犹引天下之兵力，历岁而后定。今夏氏之强非淮蔡比，宪才非度匹，诸将非有光颜、愬辈，臣惧无以副圣志也。”

纲　以曾巩为中书舍人。

目　巩能文章，为欧阳修所重，帝深知其才，命充史馆修撰，专典史事，至是命为中书舍人。时自三省百职事，选授一新，除书日至十数人，人举其职，于训辞典约而尽。未几卒。吕公著尝言于帝曰：“巩为人行义不如政事，政事不如文章。”以是不大用。

纲　吕公著罢。

纲　秋八月，诏岁以四孟月朝献景灵宫。

目　帝以先朝御容多寓寺观，乃作十一殿于景灵宫，凡神御皆迎入，累朝文臣执政官、武臣节度使以上，并图形于两庑。凡执政官除拜，赴宫恭谢。其后南郊，先诣宫行荐享礼，并如太庙。

纲　给事中徐禧护兵城永乐。

目　种谔西讨不能如志，知延州沈括，欲尽城横山，下瞰平夏，使虏不得绝碛为寇。谔遂上其策于朝，且言兴功当自银州始。帝以为然，遣给事中徐禧、内侍李舜举往鄜延议之。禧至鄜延，上言：“银州不如永乐之形势险阨，请先城永乐。”永乐依山无水泉，种谔极言其不可。帝从禧议，乃诏禧护诸将往城之，而命括移府并塞，总兵为援，陕西转运判官李稷主馈饷。禧以谔跋扈，奏留谔守延州，自率诸将往筑，十四日而成。距故银州治二十五里，赐名银州砦。禧等退还米脂，以兵万人属曲珍守之。

纲　九月，夏人陷永乐，徐禧等败死。

目　禧等既城。去九日，夏人以数千骑来攻。曲珍使报禧，禧遂与李舜举、李稷往援之，留沈括守米脂。比抵永乐，夏人倾国而至。禧兵陈于城下，夏人纵铁骑渡河。珍白禧曰：“此铁鹞子军也。当其半济击之，乃可以逞；得地，则其锋不可当也。”禧不从。铁骑既济，震荡冲突，大众继之；珍锐卒败，奔还，夏人乘之，珍众大溃。珍收余众入城，夏人围之，且据其水砦，珍城中乏水已数日，渴死者十六七。括与李宪援兵及馈饷，皆为夏人所隔，不得前。种谔怨禧，不遣救师。会夜半大雨，夏人环城急攻，城遂陷，禧、舜举、稷皆为乱兵所害，惟珍走免，将较死者数百人，丧士卒役夫二十余万。夏人耀兵米脂城下而还。

自熙宁以来用兵，得夏葭芦、吴保、义合、米脂、浮图、塞门六堡，而灵州永乐之役，官军、熟羌、义保死者六十万人，钱谷银绢不可胜计。事闻，帝临朝痛悼，为之不食，赠禧等官，而贬括为均州团练副使，随州安置；降珍为皇城使。自是帝始知边臣不可倚信，深自悔咎，无意于西伐，而夏人亦困弊矣。初帝之遣禧也，王安礼谏曰：“禧志大才疏，必误国事。”帝不听。及败，帝曰：“安礼每劝朕勿用兵，少置狱，盖为是也。”

纲　癸亥，六年，春二月，夏人寇兰州，贬李宪为熙河都总管。

纲　夏四月，辽大雪。

目　平地丈余，马死者十六七。

纲　闰六月，司徒、韩公富弼卒。

目　遗表大略云：“陛下即位之初，邪臣纳说，上误聪明，浸成祸患。今上自辅臣，下自多士，畏祸图利，习成敝风。去年永乐之役，兵民死亡者数十万，今久戍未解，百姓困穷，岂讳过耻败，不思救祸之时乎！天地至仁，宁与羌夷较胜负！愿休兵息民，使关、陕之间稍遂生理。兼陕西再团保甲，州县奉行，势侔星火，人情惶骇；不若寝罢，以绥怀之。臣之所陈急于济事，若夫要道，则在圣心所存，与所用之人君子小人之辨尔。”弼早有公弼之望，名闻夷狄，辽使每至，必问其出处安否。临事周悉，不万全不发。当其敢言，奋不顾身，忠义之性，老而弥笃。家居一纪，斯须未尝忘朝廷。讣闻，赠太尉，谥文忠。

纲　秋七月，孙固罢，以韩缜知枢密院事，安焘同知院事。八月，蒲宗孟免，以王安礼、李清臣为尚书左、右丞。

纲　冬十一月，太师文彦博致仕。

目　彦博自河南入朝，帝嘉其辅立英宗而不伐其功，加两镇节度使。将行，赐燕琼林苑，两遣中使遗诗祖道，当世荣之。至是请老，以太师致仕。

彦博之在河南也，与富弼等，用白居易故事，就弼第置酒相乐，尚齿不尚官。洛阳多名园古刹，诸老须眉皓白，衣冠甚伟，都人常随观之。已而图形妙觉僧舍，谓之洛阳耆英会。司马光年未六十，以狄兼謩故事与焉。

纲　甲子，七年，夏五月，诏以孟轲配食孔子。

目　先是判国子监常秩，请立孟轲、扬雄像于庙庭，仍赐爵号，又请追尊孔子为帝。下两制礼官详议，以为非是而止。知郓州曾孝宽复请加封孟子，乃诏封为邹国公，至是复诏孟子与颜子并配孔子。又追封荀况为兰陵伯，扬雄为成都伯，韩愈为昌黎伯，从祀庙庭。

纲　秋七月，王安礼罢。

纲　冬十二月，端明殿学士司马光上资治通鉴。

目　初，光约战国至秦二世如左氏体为通志以进，英宗悦之，命续其事，就崇文殿开局，许自选官属，得借龙图、天章、三馆秘阁书籍，给御府笔墨、缯帛，及御前钱以供果饵，以内臣为承受。光遂与刘攽、刘恕、范祖禹及子康编集。帝即位，赐名资治通鉴，制序文赐之。会光出知永兴军，以衰病乞间，乃差判西京，留司御史台及提举崇福宫，前后六任，听以书局自随。光于是遍阅旧史，旁采小说，抉摘幽隐，较计毫厘，上起周威烈王二十三年，下终五代。又略举事目，年经国纬，以备检寻，为目录；又参考群书，评其同异，俾归一涂，为考异：合三百五十四卷，历十九年而成。至是上之，诏以光为资政殿学士，降诏奖谕。

纲　乙丑，八年，春正月，帝有疾。三月，诏立延安郡王佣为皇太子，赐名煦，皇太后权同听政。

目　帝疾甚，群臣请立皇太子，及请皇太后高氏权同听政，许之。三月，甲午朔，立佣为皇太子，赐名煦。先是岐王颢、嘉王日问起居，太后既垂帘，命二王毋辄入。

初，太子之未立也，职方员外郎邢恕与蔡确成谋，密语太后之侄高公绘、公纪曰：“上疾不可讳，延安幼冲，宜早有定论，岐、嘉皆贤王也。”公绘惊曰：“此何言！君欲祸吾家邪！”恕知计不行，反宣言太后属意岐王，而与王珪表里；导确约珪入问疾，阳钩致珪语，使知开封府蔡京伏剑士于外，须珪小持异，则执而诛之。既而珪言上自有子，定议立延安，恕益无所施。及太子已立，犹与确自谓有定策功，传播其语于朝。

纲　帝崩，太子即位，赦。

目　帝崩，年三十八。太子即位，生十年矣。

纲　尊皇太后曰太皇太后，皇后曰皇太后，德妃朱氏曰皇太妃。

目　德妃，帝生母也。太皇太后既听政，散遣修京城役夫，止造军器及禁庭工技，出近侍尤无状者，戒中外无苛敛，宽民间保户马；事由中旨，王珪等弗预知也。蔡确思求媚于太后以自固，太后从父高遵裕坐西征失律抵罪，因上言乞复遵裕官。后曰：“遵裕灵武之役，涂炭百万，先帝中夜得报，起环榻而行，彻旦不能寐，自是惊悸，驯致大故。祸由遵裕，得免刑诛幸矣！先帝肉未冷，吾何敢顾私恩而违天下公议乎！”确悚栗而退。

纲　罢免行钱。

纲　司马光自洛入临。夏五月，诏求直言。

目　光居洛十五年，天下以为真宰相，田夫野老皆号为司马相公，妇人女子亦知其为君实也。神宗崩，光欲入临，避嫌不敢，时程颢在洛，劝光行，乃从之。卫士见光，皆以手加额曰：“此司马相公也。”所至民遮道聚观，马至不得行，曰：“公无归洛，留相天子，活百姓。”光惧，亟还。太后遣内侍梁惟简劳光，问为政所当先。光请开言路。诏榜朝堂，于是上封事者千数。

纲　召程颢为宗正寺丞，未至卒。

目　颢尝曰：“新法之行，乃吾党激成之。当时自愧不能以诚感上心，遂致今日之祸，岂可独罪王安石也。”至是召为宗正丞，未行而卒，年五十四。颢自十五六时与弟颐闻汝南周敦颐论道，遂厌科举之业，慨然有求道之志。未知其要，泛滥于诸家，出入于老、释者几十年，返求诸六经，而后得之。资性过人，充养有道，纯粹之气，盎于面背，同人交友，从之岁久，未尝见其忿厉之容，遇事优为，虽当仓卒，不动声色。深有意经济，方召用，遽卒，士大夫识与不识，莫不哀伤焉。文彦博采众论，题其墓曰“明道先生”。弟颐序之曰：“周公没，圣人之道不行。孟轲死，圣人之学不传。道不行，百世无善治；学不传，千载无真儒。无善治，士犹得以明夫善治之道，以淑诸人，以传诸后；无真儒，则天下贸贸焉，莫知所之，人欲肆而天理灭矣。先生生乎千百年之后，得不传之学于遗经，以兴起斯文为己任，辨异端，辟邪说，使圣人之道焕然复明于世，盖自孟子之后一人而已。然学者于道不知所向，则孰知斯人之为功；不知所至，则孰知斯名之称情也哉。”

纲　王珪卒。

目　珪以文学见推流辈，然自执政至宰相，凡十六年，无所建明，率谄谀将顺，当时目为“三旨相公”，以其上殿进呈云取圣旨，上可否讫云领圣旨，退谕禀事者云已得圣旨也。

纲　以蔡确、韩缜为尚书左、右仆射兼门下、中书侍郎，章惇知枢密院事。

纲　以司马光为门下侍郎。

目　诏起光知陈州，过阙，留为门下侍郎。既而苏轼自登州召还，缘道人相聚号呼曰：“寄谢司马相公，毋去朝廷，厚自爱以活我。”是时天下之民引领拭目以观新政，而议者犹谓“三年无改于父之道”。光曰：“先帝之法，其善者虽百世不可变也；若王安石、吕惠卿所建为天下害者，改之当如救焚拯溺，况太皇太后以母改子，非子改父也。”于是众议少止。

纲　六月，赐楚州孝子徐积粟帛。

目　积事亲孝，旦夕必冠带定省。从胡瑗学，所居一室，寒一裘，啜粟饮水，虽瑗遗以食亦不受。以父名石，至终身不用石器，行遇石则避而不践。中年屏居穷里，而四方事无不知。尝借人书，经夕还之，借者绐言书中有金叶，积卖衣偿之，不与辩。后以近臣荐授楚州教授，每升堂，训诸生曰：“诸君欲为君子，而使劳己之力，费己之财，如此而不为君子犹可也；不劳己之力，不费己之财，诸君何不为君子？乡人贱之，父母恶之，如此而不为君子犹可也；乡人荣之，父母欲之，诸君何不为君子？”闻者敬服。及卒，赐谥节孝。

纲　秋七月，以吕公著为尚书左丞。

目　公著知扬州，被召侍读。既至，拜左丞。公著既居政府，与司马光同心辅政，推本先帝之志，凡欲革而未暇，与革而未定者，一一举行之，民欢呼鼓舞称便。

纲　罢保甲法。

纲　冬十一月，复以鲜于侁为京东转运使。

目　熙宁末，侁已尝为京东转运使，至是复用之。司马光语人曰：“今复以子骏为转运使，诚非所宜，然朝廷欲救东土之弊，非子骏不可。此一路福星也，安得百子骏布在天下乎！”侁既至，奏罢莱芜、利国两铁冶，又奏海盐依河北通商，民大悦。

纲　葬永裕陵。

纲　罢方田法。

纲　十二月，罢市易法，贬吕嘉问知淮阳军。

纲　罢保马法。

纲　起居舍人邢恕有罪，贬知随州。

目　恕博通经籍，能文章，从程颐学，司马光、吕公著、王安石、吴充皆重之。然天资诡诈冒进，与蔡确谋立岐王颢，事既不成，会王珪卒，恕与确及章惇宣言太皇太后及吴充有异议，赖确拥护而止，自以为功。至是，复为高公绘草奏，乞尊崇朱太妃，为高氏异日计。太后怒，黜知随州。





哲宗皇帝


纲　丙寅，哲宗皇帝元祐元年，春闰二月，蔡确有罪，免。

目　右司谏王觌上疏言：“国家安危治乱，系于大臣。今执政八人，而奸邪居半，使一二元老何以行其志哉！”因极论蔡确、章惇、韩缜、张璪朋邪害正，章数十上。会右谏议大夫孙觉、侍御史刘挚、左司谏苏辙、御史王岩叟、朱光庭、上官均等连章论确罪，太后不忍斥之，但罢政，出知陈州。

纲　以司马光为尚书左仆射兼门下侍郎。

目　时光已得疾，而青苗、免役、将官之法犹在，西伐之议未决，光叹曰：“四害未除，吾死不瞑目矣！”折简与吕公著曰：“光以身付医，以家事付愚子，惟国事未有所托，今以属公。”既而诏免朝觐，许乘肩舆三日一入省。光不敢当，曰：“不见君，不可以视事。”诏令子康扶入对。辽人闻之，敕其边吏曰：“中国相司马矣，毋轻生事开边隙！”

纲　以吕公著为门下侍郎，李清臣、吕大防为尚书左、右丞，以李常为户部尚书。

纲　章惇有罪，免，以范纯仁同知枢密院事。

目　惇与司马光争辩役法于太后帘前，其语甚悖，太后怒，斥知汝州，以安焘代惇知枢密院事，范纯仁同知院事。命既下，给事中王岩叟、侍御史刘挚等交章论焘附惇，不当躐迁，至封还诰命；焘亦力辞，乃诏仍同知院事。

纲　罢青苗法。

纲　三月，罢免役法。

目　司马光请悉罢免役钱，诸色役人皆如旧制，其见在役钱拨充州县常平本钱。于是诏修定役书，凡役钱惟元定额及额外宽剩二分以下，许著为准；余并除之。光复请直降敕命，委县令佐揭簿定差，其人不愿身自供役，许择可任者顾代。

苏轼言于光曰：“差役、免役，各有利害。免役之害，聚敛于上，而下有钱荒之患。差役之害，民不得力农而吏胥缘以为奸。此二害，轻重盖略等矣。”光曰：“于君何如？”轼曰：“法相因，则事易成；事有渐，则民不惊。三代之法，兵农为一，至秦始分为二。及唐中叶，尽变府兵为长征卒，自是农出谷帛以养兵，兵出性命以卫农，天下便之，虽圣人复起不能易也。今免役之法实大类此；公欲骤罢免役而行差役，正如罢长征而复民兵，盖未易也。”光不以为然。轼又陈于政事堂，光色忿然。轼曰：“昔韩魏公刺陕西义勇，公为谏官，争之甚力，韩公不乐，公亦不顾。轼昔闻公道其详，岂今日作相，不许轼尽言邪！”光谢之。

范纯仁谓光曰：“差役当熟讲缓行，不然滋为民病。愿虚心以延众论，不必谋自己出。谋自己出，则谄谀得乘间迎合矣。役议或难回，则可先行之一路，以观其究竟。”光不从，持之益坚。纯仁曰：“是使人不得言尔。若欲媚公以为容悦，何如少年合安石以速富贵哉！”光深谢之。

初，差役之复，为期五日，同列病其太迫，知开封府蔡京独如约，悉改畿县顾役，无一违者。诣政事堂白光，光喜曰：“使人人奉法如君，何不可之有！”

纲　范子渊有罪，贬知峡州。

目　子渊在熙、丰间，提举修堤开河，糜费巨万，而功用卒不成，护堤压埽之人溺死无算。至是御史吕陶劾其罪，黜知峡州。中书舍人苏轼草制词有曰：“汝以有限之财，兴必不可成之役，驱无辜之民，置之必死之地。”时以为至言。

纲　夏四月，召程颐为崇政殿说书。

目　颐，颢弟也。年十八上书仁宗，欲黜世俗之论，以王道为心。治平、元丰间，大臣屡荐皆不起，至是司马光、吕公著共疏其行义曰：“伏见河南处士程颐，力学好古，安贫守节，言必忠信，动遵礼法，年逾五十，不求仕进，真儒者之高蹈，圣世之逸民。望擢以不次，使士类有所矜式。”诏以为西京国子监教授，力辞；寻召为秘书郎。及入对，改崇政殿说书。颐即上疏言：“习与智长，化与心成。陛下春秋方富，虽睿圣得于天资，而辅养之道不可不至。大率一日之中，接贤士大夫之时多，亲寺人宫女之时少，则气质变化，自然而成。愿选名儒入侍劝讲，讲罢留之分直，以备访问，或有小失，随事献规，岁月积久，必能养成圣德。”

纲　韩缜免。

纲　王安石卒。

目　安石性强忮，遇事无可否，自信所见，执意不回。然议论奇高，能以辨博济其说，慨然有矫世变俗之志，故神宗排众论，力倚任之。及议变法，在廷交执不可，安石傅经义，出己意辨论，辄数百言，众不能诎。甚者谓天变不足畏，祖宗不足法，人言不足恤。以是怨议纷起，终神宗世不复召，凡八年。安石每闻朝廷变其法，夷然不以为意，及闻罢助役复差役，愕然失声曰：“亦罢至此乎！”良久曰：“此法终不可罢。”又尝曰：“新法始终以为可行者，曾子宣也；始终以为不可行者，司马君实也。”

纲　以吕公著为尚书右仆射，兼中书侍郎。

纲　诏起文彦博平章军国重事。

目　彦博致仕居洛，司马光言其宿德元老，宜起以自辅。太后将用为三省长官，言者以为不可，乃命平章军国重事，六日一朝，一月两赴经筵，班宰相上，恩礼甚渥。彦博年八十一矣。

纲　诏举经明行修之士。

目　司马光请立经明行修科，岁委升朝文臣，各举所知，以勉励天下，使敦士行，以示不专取文学之意。若所举人违犯名教，必坐举主，毋赦，则自不敢妄举，而士之居乡居家者，惟惧玷缺外闻，不待学官日训月察，立赏告讦，而士行自美矣。于是诏：“自今凡遇科举，令升朝官各举经明行修之士一人，俟登第日用以升甲。”

纲　五月，以韩维为门下侍郎。

目　神宗崩，维自提举嵩山崇福宫入临，太后手诏劳问，维对曰：“人情贫则思富，苦则思乐，困则思息，郁则思通。诚能常以利民为本，则民富；常以忧民为心，则民乐；赋力非人力所堪者去之，则劳困息；法禁非人情所便者蠲之，则郁塞通：推此而广之，尽诚而行之，则子孙观陛下之德，不待教而成矣。”未几起知陈州，召为资政殿大学士，兼侍读，至是拜门下侍郎。

纲　命程颐等修定学制。

目　太学自蔡确起大狱，连引朝士，有司缘此造为法禁，烦苛凝密，博士诸生禁不相见，教谕无所施。御史中丞刘挚以为言，至是命程颐、孙觉、顾临同太学长贰看详修定条制。颐大概以为：学校，礼义相先之地，而月试之争，殊非教养之道。请改试为课，有所未至，则学官召而教之，更不考定高下。置尊贤堂，以延天下道德之士，镌解额以去利诱，省繁文以专委任，励行检以厚风教，及置待宾、吏师斋，立观光法，如是者亦数十条。

纲　六月，放邓绾、李定于滁州。

纲　置春秋博士。

纲　吕惠卿有罪，建州安置。

目　惠卿见正人汇进，知不容于时，恳求散地。右司谏苏辙、王觌历数其奸，请投畀四裔以御魑魅；中丞刘挚复列其五罪。于是贬光禄卿分司南京，再贬建宁军节度副使，建州安置。

时惠卿、章惇、吕嘉问、邓绾、李定、蒲宗孟、范子渊等皆已斥外，言者论之不已，范纯仁言于太后曰：“录人之过，不宜太深。”太后深然之，乃诏：“前朝希合附会之人，一无所问，言者勿复弹劾。”惠卿党稍安。或谓吕公著曰：“今除恶不尽，将贻后患。”公著曰：“治道去太甚耳。文、景之世，网漏吞舟。且人才实难，宜使自新，岂宜使自弃邪。”

纲　秋七月，立十科举士法。

目　司马光奏曰：“为政得人则治，然人之才或长于此而短于彼，虽皋、夔、稷、契各守一官，中人安可求备。若指瑕掩善，则朝无可用之人；苟随器授任，则世无可弃之士。臣备位宰相，职当选官，若专引知识，则嫌于私；若止循资序，未必皆才。乞设行义纯固，可为师表；节操方正，可备献纳；知勇过人，可备将帅；公正聪明，可备监司；经术精通，可备讲读；学问该博，可备顾问；文章典丽，可备著述；善听狱讼，尽公得实；善治财赋，公私俱便；练习法令，能断请谳：凡十科举士。应侍从以上，每岁于十科举三人，中书置籍记之。有事须材，执政按籍视其所举科，随事试之。有劳，又著之籍。内外官阙，取尝试有效者，随科授职。所赐告命，仍具所举官姓名，其人任官无状，坐以谬举之罪。”诏从之。

纲　夏主秉常卒，子乾顺立。

纲　九月，尚书左仆射兼门下侍郎、河内公司马光卒。

目　时两宫虚己以听光为政，光亦自见言行计从，欲以身徇社稷，躬亲庶务，不舍昼夜。宾客见其体羸，举诸葛亮食少事烦以为戒。光曰：“死生，命也。”为之益力。病革，谆谆语如梦中，皆朝廷天下事也。及薨，太后哭之恸，与帝临其丧。赠太师、温国公，谥文正。年六十八。京师人为之罢市，往吊。及如陕葬，送者如哭私亲。四方皆画像以祀。

子康居丧，因寝地得腹疾，召医李积于兖，乡民闻之告积曰：“百姓受司马公恩深；今其子病，愿速往也。”积至，则康疾不可为矣。

光孝友忠信，恭俭正直，居处有法，动作有礼，自少至老，语未尝妄，自言：“吾无过人者，但平生所为，未尝有不可对人言者耳。”诚心自然，天下敬信，陕、洛间皆化其德；有不善，曰：“君实得无知之乎！”光于物澹然无所好，于学无所不通，惟不喜释、老，曰：“其微言不能出吾书，其诞吾不信也。”及居政府，凡王安石、吕惠卿所建新法为民害者，刬革略尽。或谓光曰：“熙、丰旧臣多巧小人，他日有以父子之义间上，则祸作矣。”光正色曰：“天若祚宋，必无此事。”遂改之不疑。

纲　以苏轼为翰林学士。

目　轼自登州召还，十月之间，三迁清要。寻兼侍读，每经筵进读未尝不反复开导，觊有所启悟。尝锁宿禁中，召见便殿，太后问曰：“卿前为何官？”对曰：“常州团练副使。”曰：“今为何官？”对曰：“待罪翰林学士。”曰：“何以遽至此？”对曰：“遭遇太皇太后、皇帝陛下。”曰：“非也。”对曰：“岂大臣论荐乎？”曰：“亦非也。”轼惊曰：“臣虽无状，不敢自他途进。”曰：“此先帝意也。先帝每诵卿文章，必叹曰：‘奇才，奇才！’但未及进用卿耳。”轼不觉哭失声，太后与帝亦泣，左右皆感涕。已而命坐赐茶，彻御前金莲烛送归院。

轼在翰林，颇以言语文章规切时政，卫尉丞毕仲游忧其及祸，贻书戒之曰：“君官非谏官，职非御史，而好非是人，危身触讳，以游其间，殆犹抱石而救溺也。”轼不能从。

纲　张璪免。

纲　冬十月，改封孔子后为奉圣公。

目　鸿胪卿孔宗翰言：“孔子后世袭公爵，本为侍祠；今乃兼领他官，不在故郡，于名为不正。乞自今袭封之人，使终身在乡里。”诏改衍圣公为奉圣公，不预他职。添给田百顷，供祭祀外，许均赡族人。赐国子监书，立学官以诲其子弟。宗翰，道辅子也。

纲　十一月，以吕大防为中书侍郎，刘挚为尚书右丞。





纲鉴易知录卷七三


宋纪


哲宗皇帝


纲　丁卯，二年，春正月，禁科举用王氏经义、字说。

目　时科举罢词赋，专用王安石经义，且杂以释氏之说，凡士子自一语以上，非安石新义不得用。学者至不诵正经，惟窃安石之书以干进，精熟者辄上第，故科举益弊。吕公著当国，始请禁主司不得以老、庄书命题，举子不得以申、韩、佛书为学，经义参用古今诸儒说，毋得专取王氏，寻又禁毋得引用王氏字说。

纲　夏四月，诏文彦博十日一议事都堂。

纲　以处士陈师道为徐州教授。

目　师道高介有节，安贫乐道，博学善文，家贫或经日不炊，晏如也。熙宁中，王氏经学盛行，师道心非其说，遂绝意进取。至是，以苏轼荐，授是职。

纲　复制科。

纲　李清臣免。

目　时厘正熙、丰之政，清臣固争，以为不可。遂罢知河阳府。

纲　五月，以刘挚、王存为尚书左、右丞。六月，以安焘知枢密院事。

纲　秋七月，罢门下侍郎韩维。

目　维处东省逾年，有忌之者密为谗愬，诏分司南京。王存抗声帘前曰：“韩维得罪，莫知其端，臣切为朝廷惜之！”乃还维资政殿大学士、知邓州。

纲　八月，罢崇政殿说书程颐。

目　颐在经筵，以礼法自持，每进讲，色甚庄，继以讽谏。苏轼谓其不近人情，深嫉之，每加玩侮。于是颐门人右司谏贾易、左正言朱光庭等愤不能平，劾轼“试馆职，策问谤讪”。殿中侍御史吕陶言：“台谏当徇至公，不可假借事权以报私隙。”右司谏王觌言：“轼命辞失轻重，其事小，不足考；若悉考同异，深究嬚疑，则两岐遂分，使士大夫有朋党之名，大患也。”太后然之。范纯仁亦言轼无罪，遂置不问。

会帝患疮疹不出，颐诣宰臣问知否，且曰：“上不御殿，太后不当独坐，人主有疾，而大臣可不知乎！”翌日，宰臣以颐言问疾，由是大臣亦多不悦。御史中丞胡宗愈、左谏议大夫孔文仲、给事中顾临，遂连章力诋颐不宜在经筵，乃罢颐出管句西京国子监。

时吕公著独当国，群贤咸在朝，不能不以类相从，遂有洛党、蜀党、朔党之语。洛党以颐为首，而朱光庭、贾易为辅；蜀党以苏轼为首，而吕尚等为辅；朔党以刘挚、梁焘、王岩叟、刘安世为首，而辅之者尤众。是时熙、丰用事之臣，退休散地，怨入骨髓，阴伺间隙；而诸贤不悟，各为党比以相訾议。惟吕大防秦人，戆直无党；范祖禹师司马光，不立党。既而帝闻之，以问胡宗愈，宗愈对曰：“君子指小人为奸，则小人指君子为党，陛下能择中立之士而用之，则党祸息矣。”因著君子无党论以进。

纲　罢右司谏贾易。

目　时程颐、苏轼交恶，其党互相攻讦。易因劾吕陶党轼兄弟，语侵文彦博、范纯仁。太后怒，欲峻责易；吕公著言：“易言颇直，惟诋大臣太甚，不可处谏列耳。”乃止，罢知怀州。公著退，语同列曰：“谏官所言，未论得失。顾主上方富于春秋，异时有导谀惑上心者，正赖左右力谏，不可使人主轻厌言者。”吕大防、刘挚、王存私顾而叹曰：“吕公可谓仁者之勇。”

纲　戊辰，三年，春正月，复置广惠仓。

纲　夏四月，以吕公著为司空、同平章军国事。

目　公著以老，恳辞位；乃拜司空、同平章军国事。国初以来，宰相以三公平章军国事者四人，公著与父夷简居其二，世羡其荣。

时熙、丰用事之臣虽去，其党分布中外，起私说以摇时政。鸿胪丞常安民贻公著书曰：“善观天下之势，犹良医之视疾。方安宁无事之时，语人曰‘其后必将有大忧’，则众必骇笑。惟识微见几之士，然后能逆知其渐，故不忧于可忧，而忧之于无足忧者，至忧也。今日天下之势，可为大忧。虽登进忠良，而不能搜致海内之英才，使皆萃于朝以胜小人，恐端人正士未得安枕而卧也。故去小人为不难，而胜小人为难。陈蕃、窦武协心同力，选用名贤，天下想望太平，然卒死曹节之手，遂成党锢之祸；张柬之五王，中兴唐室，以谓庆流万世，及武三思一得志，至于窜移沦没。凡此者，皆前世已然之祸也。今怨忿已积，一发其害必大，可不为大忧乎！”公著得书，默然。

纲　以吕大防、范纯仁为尚书左、右仆射兼门下、中书侍郎，孙固、刘挚为门下、中书侍郎，王存、胡宗愈为尚书左、右丞，赵瞻签书枢密院事。

目　大防朴厚惷直，纯仁务以博大开上意，忠厚革士风。二人同心戮力以相王室，太后复尽心委之，故元祐之治，比隆嘉祐。

时党论方起，纯仁虑之。会右谏议大夫王觌以胡宗愈进君子无党论，恶之，因疏宗愈不可执政。太后大怒，纯仁与文彦博、吕公著辨于帘前，太后意未解，纯仁曰：“朝臣本无党，但善恶邪正各以类分，彦博、公著皆累朝旧人，岂容雷同罔上，昔先臣与韩琦、富弼同庆历柄任，各举所知，当时飞语指为朋党。三人相继补外，造谤者共相庆曰：‘一网打尽矣！’此事未远，愿陛下戒之。”因极言前世朋党之祸，并录欧阳修朋党论上之。然竟出觌知润州，而宗愈居位如故。

纲　冬闰十二月，蜀公范镇卒。

纲　己巳，四年，春二月，东平公吕公著卒。

目　公著薨，年七十二，太皇太后见辅臣泣曰：“邦国不幸，司马相公既亡，吕司空复逝。”帝亦悲感，即诣其家临奠，赠太师，封申国公，谥正献。

公著自少讲学，即以治心养性为本；平居无疾言遽色，于声利纷华，泊然无所好。简重清洁，盖天禀然。其识虑深敏，量宏而学粹，遇事善决，苟便于国，不以利害动其心。与人交，出于至诚，好德乐善，见士大夫以人物为意者，必问其所知，与其所闻参互考实，以达于上。每议政事，博采众善以为善，至所当守，则毅然不可回夺。神宗尝言：“其于人材不欺，如权衡之称物。”尤能避远声迹，不以知人自处。王安石博辨骋辞，人莫敢与亢，公著独以精识约言服之。安石尝曰：“疵吝每不自胜，一诣长者即废。”其敬服如此。

纲　三月，胡宗愈免。

纲　夏四月，分经义、诗赋为两科试士，罢明法科。

目　尚书省请复诗赋与经义兼行，解经通用先儒传注及己说。又言旧明法最为下科，今中者即除司法，叙名反在及第进士上，非是。乃诏立经义、诗赋两科，罢试律义。

初，司马光言：“取士之道，当先德行，后文学。就文学言之，经术又当先于词章。神宗专用经义、论策取士，此乃复先王令典，百王不易之法。但王安石不当以一家私学，欲盖先儒，令天下师生讲解。至于律令，皆当官所须，使为士者果能知道义，自与法律冥合，何必置明法一科，习为刻薄，非所以长育人才、敦厚风俗也。”至是遂罢之。未几，诏御试举人，仍试赋、诗、论三题。

纲　五月，以范祖禹为右谏议大夫兼侍读。

目　祖禹初从司马光修资治通鉴，在洛十五年，不事进取。王安石尤爱重之，祖禹终不往谒。帝即位，擢右正言，以妇翁吕公著当国，引嫌辞职；再改著作郎兼侍讲。会夏暑，权罢讲筵，祖禹上言：“陛下今日之学与不学系他日治乱，如好学则天下君子欣慕愿立于朝，以直道事陛下，辅佐德业而致太平；不学则小人皆动其心，务为邪谄以窃富贵。且凡人之进学，莫不于少时。今圣质日长，数年之后，恐不得如今日之专，窃为陛下惜也。”公著薨，始除右谏议大夫，寻加礼部侍郎。

闻禁中觅乳媪，以帝年十四，非近女色之时，与左谏议大夫刘安世上疏劝进德爱身，又乞太皇太后保护圣躬，言甚切至。太后谓曰：“乳媪之说，外间虚传也。”祖禹对曰：“外议虽虚，亦足为先事之戒。凡事言于未然则诚为过，及其已然则又无所及，言之何益！陛下宁受未然之言，勿使臣等有无及之悔。”太后深嘉之。

纲　安置蔡确于新州。

目　确失势日久，遂怀怨望。在安州尝游车盖亭，赋诗十章。知汉阳军吴处厚与确有隙，上之，以为皆涉讥讪，其用郝处俊上元间谏高宗欲传位武后事以斥东朝，语尤切害。于是台谏言确怨谤，乞正其罪。执政议置确于法，范纯仁、王存独以为不可，力争之。文彦博欲贬确岭峤，纯仁闻之，谓吕大防曰：“此路自乾兴以来，荆棘近七十年，吾辈开之，恐自不免。”大防遂不敢言。越六日，贬确英州别驾，新州安置。确至新州，未几卒。

纲　六月，范纯仁、王存罢。

目　吕大防言：“蔡确党盛，不可不治。”纯仁面谏：“朋党难辨，恐误及善人。”司谏吴安诗、正言刘安世因论纯仁党确，纯仁亦力求罢政，乃出知颍昌府。存，确所举也，故亦出知蔡州。

纲　以赵瞻同知枢密院事，韩忠彦、许将为尚书左、右丞。

纲　秋七月，安焘罢。

纲　冬十一月，以孙固知枢密院事，刘挚、傅尧俞为门下、中书侍郎。

纲　庚午，五年，春二月，夏人来归永乐之俘，诏以米脂等四砦畀之。

目　夏人来归永乐所获吏士百四十九人，遂诏以米脂、葭芦、浮图、安疆四砦还之；夏得地益骄。

纲　文彦博致仕。

目　彦博复居政府，无岁不求去。会殿中侍御史贾易言：“彦博至和建储之议不可信。”太后命付史官，彦博益求罢，乃以太师、充护国军、山南西道节度等使致仕，命有司备礼册命，宴饯于玉津园。

先是辽使耶律永昌来聘，苏轼馆之。与永昌入觐，见彦博于殿门外，却立改容，曰：“此潞公也邪？”问其年，曰：“何壮也？”轼曰：“使者见其容，未闻其语。其总理庶务，虽精练少年有不如；其贯穿古今，虽专门名家有不逮。”永昌拱手曰：“天下异人也。”

纲　三月，赵瞻卒，以韩忠彦同知枢密院事，苏颂为尚书左丞。

纲　夏四月，孙固卒。

目　固宅心诚粹，不喜骄亢，与人居久而益信，故更历夷险而不为人所疾害。傅尧俞言：“司马公之清节，孙公之淳德，盖所谓不言而信者也。”世以为确论。

纲　秋八月，召邓润甫为翰林学士承旨，罢御史中丞梁焘、谏议大夫刘安世、朱光庭。

目　初，润甫以母丧终制，除吏部尚书，梁焘权给事中，驳之，改知亳州。至是，复以承旨召。焘为中丞，与左谏议大夫刘安世、右谏议大夫朱光庭交章论“润甫出入王、吕党中，始终反覆，今之进用，实系君子小人消长之机。”又言：“润甫尝为蔡确制，称确有定策之功，以欺惑天下，乞行罢黜。”累疏不报。焘等因力请外，乃出焘知郑州，光庭知亳州，安世提举崇福宫。时刘挚上疏请暂出润甫留焘等，苏辙亦三疏论之，皆不报。

自司马光卒后，王安石之徒，多为飞语，以摇在位。大臣为自全计，吕大防、范纯仁二相尤畏之，欲用其党以平旧怨，谓之“调停”，太后疑不决。辙复上疏曰：“先帝疾颓靡之俗，将以纲纪四方，而臣下不能将顺，造作诸法，上逆天意，下失民心。今二圣因民所愿，取而更之，上下忻慰。前者用事之臣，不加斥逐，宥之于外，盖已厚矣。而议者惑于众说，乃欲招而纳之，与之共事。此辈若返，岂肯但已哉！必将戕害众人，以快私忿。人臣被祸，盖不足言，臣所惜者，祖宗、朝廷也。”疏入，太后曰：“辙疑吾君臣兼用邪正，其言极中理。”诸臣从而和之，调停之说遂已。

纲　辛未，六年，春二月，以刘挚为尚书右仆射兼中书侍郎，苏辙为尚书右丞，王岩叟签书枢密院事。

目　辙除命既下，右司谏杨康国奏曰：“辙之兄弟，谓其无文学则非也，蹈道则未也。其学，乃学为仪、秦者也。其文，率务驰骋，好作为纵横捭阖，无安静理。陛下若悦苏辙文学而用之不疑，是又用一安石也。辙以文学自负，而刚很好胜，则与安石无异。”不报。

岩叟居言职五年，正谏无隐。及拜签枢入谢，因进曰：“太后听政以来，纳谏从善，务合人心，所以朝廷清明，天下安静。愿信之勿疑，守之勿失！”复进言于帝曰：“陛下今日圣学，当深辨邪正。正人在朝，则朝廷安；邪人一进，便有不安之象。非谓一夫能然，盖其类应之者众，上下蔽蒙，不觉养成祸胎尔！”又曰：“或闻有以君子小人参用之说告陛下者，不知果有之否？此乃深误陛下也。自古君子小人无参用之理，圣人但云君子在内小人在外则泰，君子在外小人在内则否。小人既进，君子必引类而去；若君子与小人竞进，则危亡之基也。”两宫深然之。

纲　夏五月朔，日食。

纲　六月，浙西水。

纲　翰林学士承旨苏轼罢。

目　初，轼以论事为众所忌，赵挺之、王觌攻之，遂出知杭州。未几，召还，侍御史贾易复劾轼元丰末在扬州闻先帝厌代作诗，及草吕惠卿制，皆诽怨先帝，无人臣礼。御史中丞赵君锡亦继言之。太后怒，罢易知宣州，君锡知郑州。吕大防请并轼两罢，乃出轼知颍州，寻改知扬州。

纲　冬十一月，罢刘挚知郓州。

目　挚性陗直，有气节，不为利诱威怵。与吕大防同位，国家大事多决于大防，惟进退士大夫实执其柄。然持心少恕，勇于去恶，竟为朋谗奇中，遂与大防有隙。中丞郑雍、殿中侍御史杨畏皆附大防。章惇诸子故与挚子游，挚亦间与之接，雍、畏谓延见接纳，为牢笼之计，以觊后福。遂罢挚知郓州。给事中朱光庭驳之曰：“挚忠义自奋，朝廷擢之大位，一旦以疑而罢，天下不见其过。”言者以光庭为党，亦罢知亳州。

纲　中书侍郎傅尧俞卒。

目　尧俞重厚寡言，遇人不设城府，人不忍欺。论事君前，略无回隐，退与人言，不复有惊异色。素与王安石善。熙宁初，自知庐州入京，时方行新法，安石谓之曰：“举朝纷纷，俟君来久矣！将以待制谏院处君。”尧俞曰：“新法，世以为不便，诚如是，当极论之。”安石怒，遂不用。司马光尝谓邵雍曰：“清、直、勇三德，人所难兼，吾于钦之见焉。”雍曰：“钦之清而不耀，直而不激，勇而能温，是为难耳。”及卒，太后谓辅臣曰：“傅侍郎清直一节，始终不变，金玉君子也。方倚以为相。遽至是乎！”谥献肃。

纲　壬申，七年。春三月，以程颐直秘阁、判西京国子监，既而罢之。

目　颐服阕，三省拟除馆职，判检院。苏辙进曰：“颐入朝，恐不肯静。”太后纳之，遂差管句崇福宫。颐亦恳辞，讫不就职。范祖禹言：“颐经术行义，天下共知，司马光、吕公著岂欺罔者邪！但草茅之人，未习朝廷事体则有之，宁有他故如言者所指哉！乞召劝讲，必有补圣明。”不听。

纲　夏四月，始备六礼，立皇后孟氏。

目　后，洺州人，马军都虞候元之孙。帝年益壮，太皇太后历选世家女百余入宫。后年十六，太皇太后及太后皆爱之，教以女仪。至是，太皇太后谕执政曰：“孟氏女能执妇礼，宜正位中宫。”命学士草制。又以近世礼仪简略，诏翰林、台谏、给、舍与礼官，议册后六礼以进。遂命吕大防兼六礼使，帝御文德殿册为皇后。太皇太后语帝曰：“得贤内助，非细事也。”既而叹曰：“斯人贤淑，惜福薄耳！异日国有事变，必此人当之。”

纲　五月，王岩叟罢。

纲　六月，以苏颂为尚书右仆射兼中书侍郎，苏辙为门下侍郎，范百禄为中书侍郎，梁焘、郑雍为尚书左、右丞，韩忠彦知枢密院事，刘奉世签书院事。

纲　秋八月，陕西地震。

纲　九月，召苏轼为兵部尚书兼侍读。

纲　癸酉，八年，春三月，苏颂、范百禄罢。

纲　夏六月，梁焘罢。

目　焘以疾罢。焘自立朝，一以引拔人物为意，尝作荐士录，具载姓名。或曰：“公所植桃李，乘时而发，但不向人开耳。”焘笑曰：“焘出入侍从，致位执政，八年之间，所荐用之不尽，负愧多矣。”帝以焘求去，遣近臣密访人材。焘具奏：“访人才可大任者，陛下当自知之。但须识别邪正，公天下之善恶，图任旧人中坚正纯厚有人望者，不牵左右好恶之言以移圣意，天下幸甚！”帝然之。

纲　秋七月，以范纯仁为尚书右仆射兼中书侍郎。

目　纯仁入谢，太后谓曰：“或谓卿必先引用王觌、彭汝砺，卿宜与吕大防一心。”对曰：“此二人实有士望，臣终不敢保位蔽贤，望陛下加察。”纯仁之将召也，殿中侍御史杨畏附苏辙，欲相之，因与来之邵上疏论纯仁不可复相，乞进用章惇、安焘、吕惠卿；不报。及纯仁视事，吕大防欲引畏为谏议大夫以自助，纯仁以畏不端，不可用。大防曰：“岂以畏尝言相公邪？”苏辙即从旁诵其弹文，纯仁初不知也，已而竟迁畏礼部侍郎。

纲　八月，京东、西、河南、北、淮南水。

纲　九月，太皇太后高氏崩。

目　太皇太后不豫。吕大防、范纯仁等问疾。太皇太后曰：“老身没后，必多有调戏官家者，宜勿听。公等亦宜早退，令官家别用一番人。”乃呼左右赐社饭，曰：“明年社饭时，思量老身也。”寻崩。太后临朝九年，朝廷清明，华夏绥定。力行故事，抑绝外家私恩，人以为女中尧、舜。

纲　冬十月，帝始亲政，诏内侍刘瑗等复入内给事。

目　太后既崩，中外汹汹，人怀顾望，在位者畏惧，莫敢发言。翰林学士范祖禹虑小人乘间害政，上疏曰：“陛下方揽庶政，延见群臣，此国家隆替之本，社稷安危之机，生民休戚之端，君子小人进退消长之际，天命人心去就离合之时也，可不畏哉！先后有大功于宗社，有大德于生灵，九年之间始终如一。然群小怨恨，亦不为少，必将以改先帝之政、逐先帝之臣为言以事离间，不可不察也。惟剖析是非，深拒邪说，有以奸言惑听者，付之典刑，痛惩一人以警群慝，则恬然无事。此等既误先帝，又欲误陛下，天下之事，岂堪小人再破坏邪！”时苏轼方具疏将谏，及见祖禹奏，曰：“经世之文也。”遂附名同进而毁己草。疏入，不报。会有旨召内侍刘瑗等十人复职，祖禹又谏曰：“陛下亲政以来，未闻访一贤臣，而所召乃先内侍，四海必谓陛下私于近习，不可。”弗听。

纲　十二月，范纯仁乞罢政，不许。

目　初，太皇太后寝疾，召纯仁曰：“卿父仲淹，可谓忠臣，在明肃垂帘时，惟劝明肃尽母道；明肃上宾，惟劝仁宗尽子道。卿当似之。”纯仁泣曰：“敢不尽忠！”及帝亲政，纯仁乞避位。帝语吕大防曰：“纯仁有时望，不宜去，可为朕留之。”时群小力排太后时事，纯仁奏曰：“太皇保佑圣躬，功烈诚心，幽明共鉴，议者不恤国是，一何薄哉！”因以仁宗禁言明肃垂帘时事诏书上之，曰：“望陛下稽放而行，以戒薄俗。”帝不纳。

纲　复章惇、吕惠卿官，贬枢密都承旨刘安世知成德军。

目　吕大防为山陵使，甫出国门，杨畏首叛大防，上疏言：“神宗更法立制，以垂万世，乞赐讲求，以成继述之道。”帝即召对，询以先朝故臣孰可召用者？畏遂列上章惇、安焘、吕惠卿、邓润甫、李清臣等行义，各加题品。且言神宗所以建立法度之意，与王安石学术之美，乞召章惇为相。帝深纳之，遂复惇、惠卿官。安世谏以为不可，出知成德军。

纲　甲戌，绍圣元年，春二月，以李清臣为中书侍郎，邓润甫为尚书左丞。

目　润甫首陈武王能广文王之声，成王能嗣文、武之道，以开绍述，故有是命。范纯仁以时用大臣，皆从中出，言于帝曰：“陛下亲政之初，四方拭目以观，天下治乱，实本于此。舜举皋陶，汤举伊尹，不仁者远。纵未能如古人，亦须极天下之选。”帝不纳。

纲　葬宣仁圣烈皇后。

纲　三月朔，日食。

目　不尽如钩。

纲　吕大防罢。

纲　策进士。罢门下侍郎苏辙。

目　廷试进士，李清臣发策曰：“今复词赋之选而士不知劝，罢常平之官而农不加富，可差可募之说杂而役法病，或东或北之论异而河患滋，赐土以柔远也而羌夷之患未弭，弛利以便民也而商贾之路不通。夫可则因，否则革，惟当之为贵，圣人亦何有必焉！”其意盖绌元祐之政也。

苏辙谏曰：“伏见策题，历诋近岁行事，有绍复熙宁、元丰之意。臣谓先帝设施，盖有百世不可改者。元祐以来，上下奉行，未尝失坠。至于事或失当，何世无之！父作于前，子救于后，前后相济，此则圣人之孝也。汉武帝外事四征，内兴宫室，财用匮竭，于是修盐铁、榷酤、均输之政，民不堪命，几至大乱。昭帝委任霍光，罢去烦苛，汉室乃定。陛下若轻变九年已行之事，擢任累岁不用之人，怀私忿而以先帝为辞，大事去矣。”帝览奏，大怒曰：“安得以汉武比先帝！”

辙下殿待罪，众莫敢救。范纯仁从容言曰：“武帝雄才大略，史无贬辞，辙以比先帝，非谤也。”邓润甫越次进曰：“先帝法度，为司马光、苏辙坏尽。”纯仁曰：“不然，法本无弊，弊则当改。”帝曰：“人谓秦皇、汉武。”纯仁曰：“辙所论，事与时也，非人也。”帝为之少霁。竟落辙职，出知汝州。

及进士对策，考官第主元祐者居上；礼部侍郎杨畏覆考，乃悉下之，而以主熙、丰者置前列，遂拔毕渐为第一。自是绍述之论大兴，国是遂变矣。

纲　以曾布为翰林学士承旨。

纲　夏四月，以张商英为右正言。

纲　贬苏轼知英州。

纲　诏改元。

目　曾布上疏，请复先帝政事，且乞改元，以顺天意。帝从之，改元祐九年为绍圣元年。于是天下晓然知帝意所向矣。

纲　罢翰林学士范祖禹。

目　时帝欲相章惇，祖禹言惇不可用，帝不悦。祖禹遂乞郡，乃知陕州。祖禹在迩英，守经据正，献纳尤多。每当讲前夕，必正衣冠如在上侧，命子弟侍，先按讲其说，开列古义，参之时事，言简而当，义理明白，苏轼称为讲官第一。

纲　以章惇为尚书左仆射兼门下侍郎，范纯仁罢。

目　惇之被召也，通判陈瓘从众道谒之。惇闻瓘名，邀与同载，询当世之务。瓘因问惇曰：“天子待公为政，敢问何先？”惇曰：“司马光奸邪，所当先辨，势无急于此。”瓘曰：“公误矣。果尔，将失天下望。”惇厉声曰：“光不务缵述先烈，而大改成绪，误国如此，非奸邪而何？”瓘曰：“不察其心而疑其迹，则不为无罪。若指为奸邪，又复改作，则误国益甚矣。为今之计，惟消朋党，持中道，庶可以救弊。”惇不悦。

帝既相惇，纯仁请去益力，乃以观文殿大学士出知颍昌府。

纲　召蔡京为户部尚书，以林希为中书舍人。

目　章惇尝言：“元祐初，司马光作相，用苏轼掌制，所以能鼓动四方。安得斯人而用之！”或曰：“林希可。”会希赴成都过阙，惇欲使典书诰，逞毒于元祐诸臣，且许以为执政，希久不得志，请甘心焉。凡元祐名臣贬黜之制，皆希为之，极其丑诋，至以“老奸擅国”之语阴斥宣仁，读者无不愤叹。一日草制罢，掷笔于地曰：“坏名节矣！”

纲　复免役法。

纲　以蔡卞为国史修撰。

纲　闰月，罢十科举士法。

纲　以安焘为门下侍郎。

纲　贬吏部尚书彭汝砺知江州。

目　言者谓其附会刘挚也。汝砺将行，帝问所欲言，对曰：“陛下今所复者，其政不能无是非，其人不能无贤不肖；政惟其是则无不善，人惟其贤则无不得矣。”至郡数月而卒。

纲　五月，诏进士专习经义。

纲　罢制举，置宏词科。

纲　刘奉世罢。

目　奉世，敞之子也。为人简重有法度，常云：“家世惟知事君，内省不愧，恃士大夫公论而已。得丧，常理也。譬如寒暑加人，虽善摄生者不能无疾，正须安处之。”以章惇用事，力乞外，乃出知成德军。

纲　邓润甫卒。

纲　以黄履为御史中丞。

目　元丰末，履为中丞，与蔡确、章惇、邢恕相交结，每确、惇有所嫌恶，则使恕道风旨于履，履即排击之，时谓之“四凶”，为刘安世所论而出。至是，惇复引用，俾报复仇怨，元祐正臣，无一得免者矣。

纲　六月，除字说之禁。

纲　以曾布同知枢密院事。

纲　秋七月，夺司马光、吕公著等赠谥，贬吕大防、刘挚、苏辙、梁焘等官，诏谕天下。

目　黄履、张商英、上官均、来之邵等交章论司马光等变更先朝之法，畔道逆理。章惇、蔡卞请发光、公著冢，斲棺暴尸。帝问许将，将对曰：“此非盛德事也。”帝乃止。于是追夺光、公著赠谥，仆所立碑，夺王岩叟赠官；贬大防为秘书监，挚为光禄卿，辙为少府监，并分司南京。

初，李清臣冀为相，首倡绍述之说，以计去苏辙、范纯仁，亟复青苗、免役法。及章惇至，心甚不悦，复与为异。惇既贬司马光等，又籍文彦博以下三十人，将悉窜岭表。清臣进曰：“更先帝法度，不能无过，然皆累朝元老；若从惇言，必大骇物听。”帝乃下诏曰：“大臣朋党，司马光以下各以轻重议罚。其布告天下，余悉不问，议者亦勿复言。”

初，朋党论起，帝曰：“梁焘每起中正之论，其开陈排击，尽出公议，朕皆记之。”又曰：“苏颂知君臣之义，无轻议也。”由是颂获免，而焘止谪提举舒州灵仙观。

纲　八月，罢广惠仓。

纲　复免行钱。

纲　冬十月，以吕惠卿知大名府。

目　监察御史常安民言：“北都重镇而除惠卿。惠卿赋性深险，背王安石者，其事君可知。今将过阙，必言先帝而泣以感动陛下，希望留京矣。”帝纳之。及惠卿至京，请对，见帝果言先朝事而泣，帝正色不答。计卒不施而去，时论快之。

纲　十二月，重修神宗实录成，安置范祖禹等于远州。

目　蔡卞进神宗实录，于是祖禹及赵彦若、黄庭坚等并坐诋诬，降官，安置永、澧、黔州；迁卞为翰林学士。初，礼部侍郎陆佃预修实录，数与祖禹等争辨，大要是安石，为之晦隐。庭坚曰：“如公言，盖佞史也！”佃曰：“尽用君意，岂非谤书乎？”至是佃亦落职。言者又以吕大防监修神宗实录，徙安州居住。

纲　乙亥，二年，春二月，复保甲法。

纲　夏四月，置律学博士。

纲　冬十月，郑雍罢，以许将、蔡卞为尚书左、右丞。

纲　赠蔡确太师，谥忠怀。

纲　贬监察御史常安民监滁州酒税。

目　时蔡京深结中官裴彦臣，安民因论之，谓“京奸足以惑众，辩足以饰非，巧足以移夺人主之视听，力足以颠倒天下之是否。内结中官，外连朝士，一不附己，则诬以党于元祐、非先帝法，必挤之而后已。今在朝之臣，京党过半，陛下不可不早觉悟而逐之，他日羽翼成就，悔无及矣。”是时京之奸始萌芽，人多未测，独安民首发之。至是复论章惇颛国植党，乞收主柄而抑其权，反覆曲折，言之不置。惇怒。御史董敦逸论安民党于苏轼兄弟。会安民言事忤旨，惇遂出安民监滁州酒税；安焘救之，不克。

纲　左司谏张商英有罪免。

纲　十一月，安焘罢。

纲　贬范纯仁知随州。

目　时吕大防等窜居远州。会明堂赦，章惇豫言此数十人当终身勿徙。纯仁闻之忧愤，欲申理，所亲劝其勿触怒，万一远斥，非高年所宜。纯仁曰：“事至于此，无一人敢言，若上心遂回，所系大矣；如其不然，死亦何憾！”因上言：“大防等所罪，亦因持心失恕，好恶任情，违老氏好还之戒，忽孟轲反尔之言。然牛、李之祸，数十年沦胥不解，岂可尚遵前轨！愿断自渊衷，原放大防等。”疏奏，章惇大怒，遂落观文殿大学士，徙知随州。

纲　丙子，三年，春正月，韩忠彦罢。

纲　二月，女真伐纥石烈部阿疏，阿疏奔辽。

纲　秋七月，窜范祖禹于贺州，刘安世于英州。

目　时刘婕妤专宠内庭，章惇、蔡京摭祖禹、安世元祐中谏乳媪事，以为斥婕妤也。于是坐二人构造诬谤之罪，谪授昭、新州别驾，贺、英州安置。

纲　九月，废皇后孟氏。

目　刘婕妤同后朝太后于隆祐宫，或撤婕妤座，怼，不复朝，泣诉于帝。会后女福庆公主疾，后姊持道家治病符水入治，宫中相传，厌魅之端作矣。未几，后养母听宣夫人燕氏、尼法端为后祷祠事闻，诏入内押班梁从政等即皇城司鞫之，捕逮宦者、宫妾三十人，搒掠备至。狱成，命侍御史董敦逸覆录罪人。敦逸秉笔疑未下，内侍郝随等以言胁之。敦逸畏祸，乃以奏牍上。诏废后为华阳教主、玉清妙静仙师，法名冲真，出居瑶华宫。时章惇欲诬宣仁后有废立计，以后逮事宣仁；又阴附刘婕妤，欲请建为后，遂与郝随构成是狱，天下冤之。

纲　冬十月，雷，大雨雹。

纲　以龚原为国子司业。

目　原少师王安石，安石之改学校法常引原自助，原亦为尽力。及为司业，遂请以安石所撰字说、洪范传及王雱论语、孟子义刊板传学者。故学校举子之文，靡然从之，其弊自原始。

纲　丁丑，四年，春正月，李清臣免。

纲　二月，追贬司马光、吕公著等官。

纲　复罢春秋科。

纲　流吕大防、刘挚、苏辙、梁焘、范纯仁等于岭南，贬韩维等三十人官。大防道卒。

目　三省言：“吕大防等为臣不忠，罪与司马光等不异，顷朝廷虽尝惩责，而罚不称愆；生死异罪，无以垂示万世。”遂贬大防、刘挚、苏辙、梁焘、范纯仁，安置于循、新、雷、化、永五州，刘奉世安置柳州；韩维落职致仕，再谪均州安置；王觌、韩川、孙升、吕陶、范纯礼、赵君锡、马默、顾临、范纯粹、孔文仲、王钦臣、吕希哲、吕希纯、吕希绩、姚缅、吴安诗、秦观十七人远州居住；王攽落职，致仕；张耒、晁补之、贾易并监当官；朱光庭、孙觉、赵卨、李之纯、杜纯、李周并追夺官秩。叶涛当制，文极丑诋，闻者切齿。时焘已卒。大防行至虔州信丰而卒，天下惜之。既而苏轼自惠州徙昌化军，范祖禹自贺州徙宾州，刘安世自英州徙高州。纯仁时因疾失明，闻命怡然就道。或谓近名，纯仁曰：“七十之年，两目俱丧，万里之行，岂其欲哉！但区区之爱君，有怀不尽，若避好名之嫌，则无为善之路矣。”诸子欲以与司马光议役法不同为请，冀得免行，纯仁曰：“吾用君实荐，以致宰相，昔同朝论事不合则可，汝辈以为今日之言则不可也。有愧心而生，不若无愧于心而死。”其子乃止。每戒子弟不可小有不平，闻诸子怨章惇，必怒止之。及在道，舟覆于江，纯仁衣尽湿，顾诸子曰：“此岂章惇为之哉！”

纲　降太师致仕文彦博为太子少保。

纲　闰月，以曾布知枢密院事，林希同知院事，许将为中书侍郎，蔡卞、黄履为尚书左、右丞。

目　布初附章惇，觊惇引居同省，故草惇制，极其称美，复赞绍述甚力；惇忌之，处于枢府，由是稍不相能。时章惇、蔡卞同肆罗织，贬谪元祐诸臣，欲举汉、唐故事，诛戮党人。帝以问将，将对曰：“二代固有之，但祖宗以来未之有。本朝治道所以远过汉、唐者，以未尝辄戮大臣也。”帝深然之。

纲　三月，诏中书舍人蹇序辰等编类司马光等章疏。

目　章惇议遣吕升卿、董必察访岭南，将尽杀流人。帝曰：“朕遵祖宗遗志，未尝杀戮大臣，其释勿治。”惇志不快。于是中书舍人蹇序辰上疏言：“司马光等变乱典刑，改废法度，其章疏案牍散在有司；若不汇缉而藏之，岁久必致沦弃。愿选官编类，人为一帙，置之二府，以示天下后世之大戒。”章惇、蔡卞请即命序辰及直学士院徐铎编类。由是缙绅之士，无得脱祸者矣。卞党薛昂、林自，又乞毁司马光资治通鉴板；太学博士陈瓘因策士引神宗所制序文以问，昂、自议沮，得免。

纲　夏五月，潞公文彦博卒。

目　彦博逮事四朝，任将相五十年，名闻四夷。平居接物谦下，尊德乐善如恐不及。其在洛也，洛人邵雍、程颢兄弟，皆以道自重，宾接之如布衣交；立朝端重，公忠直谅，临事果断，有大臣之风。功成退居，朝野倚重，卒年九十二。追复太师，谥忠烈。

纲　秋八月，彗星见西方。

纲　冬十月，以邢恕为御史中丞，追贬王珪为万安军司户参军。

纲　十一月，梁焘卒于化州。

纲　编管程颐于涪州。

目　颐时放归田里。帝一日与辅臣语及元祐政事，曰：“程颐妄自尊大，在经筵多不逊。”于是言者论颐与司马光同恶相济，削籍窜涪州，河南尹李清臣即日迫遣。

纲　复立市易务。

目　十二月，刘挚卒于新州。





纲鉴易知录卷七四


宋纪


哲宗皇帝


纲　戊寅，元符元年，春正月，得秦玺于咸阳。

目　咸阳县民段义，于刘银村修舍，得古玉印，其文曰“受命于天，既寿永昌”，上之。诏蔡京等辨验，京以为秦玺。遂命曰“天授传国受命宝”。帝御大庆殿受宝，行朝会礼，诏赐义绢二百匹，授右班殿直。

纲　三月，下文彦博子及甫于同文馆狱，遂锢刘挚、梁焘子孙于岭南。以蔡京为翰林学士承旨，安惇为御史中丞。

纲　章惇、蔡卞请追废宣仁圣烈皇后，不果行。

目　惇、卞恐元祐旧臣一旦复起，日夜与邢恕等谋，且结内侍郝随为助，媒蘖宣仁尝欲危帝之事。至是，惇，卞自作诏书，请废宣仁为庶人。皇太后方寝，闻之，遽起谓帝曰：“吾日侍崇庆，天日在上，此语曷从出。且帝必如此，亦何有于我！”帝感悟，取惇、卞奏，就烛焚之。郝随知之，密语惇、卞。明日，惇、卞再具状，坚请施行。帝怒曰：“卿等不欲朕入英宗庙乎！”抵其奏于地，事得寝。

纲　夏四月，林希免。

纲　秋七月，再窜范祖禹、刘安世于化、梅州，祖禹寻卒。

目　初，章惇怨范祖禹、刘安世尤深，必欲置诸死地。至是，讽蔡京并陷二人以罪，诏徙祖禹于化州，安世于梅州。

安世至贬所，章惇将必置之死，擢土豪为转运判官，使杀之。判官承意疾驰，未至梅三十里，呕血而死，安世获免。

祖禹平居恂恂，口不言人过，遇事则别白是非，不少借隐。长于劝讲，论谏不啻数十万言，开陈治道，辨释事宜，平易明白，洞见底蕴，虽贾谊、陆贽不是过也。

纲　京师地震。

纲　己卯，二年，秋八月，子茂生。九月，立贤妃刘氏为皇后。窜右正言邹浩于新州。

目　妃多材艺，有盛宠。既构废孟后，章惇与内侍郝随、刘友端相结，请妃正位中宫。时帝未有储嗣，会妃生子茂，帝大喜，遂立焉。浩以数论事，帝亲擢为右正言，露章劾章惇不忠慢上之罪，未报而刘后立。浩上疏言：“贤妃与孟后争宠，而孟后废。今乃立之，殊累圣德。乞追停册礼。”帝曰：“此祖宗故事，岂独朕邪！”盖指真宗立刘德妃也。浩对曰：“祖宗大德，可法者多矣，陛下不之取，而效其小疵邪！”帝变色，持其章踌躇，若有所思，因付于外。明日，章惇诋其狂妄，除名勒停，羁管新州。尚书右丞黄履进曰：“浩以亲被拔擢之故，敢犯颜纳忠，陛下遽出之死地，人臣将视以为戒，谁复为陛下论得失乎！幸与善地。”不听。

初，阳翟田画议论慷慨，与浩以气节相激厉。刘后立，画谓人曰：“志完不言，可以绝交矣！”浩既得罪，画迎诸途。浩出涕，画正色责之曰：“使志完隐默官京师，遇寒疾不汗，五日死矣，岂独岭海之外能死人哉！愿君毋以此举自满，士所当为者，未止此也。”浩茫然自失，谢曰：“君赠我厚矣！”浩之将论事也，以告其友宗正寺簿王回，回曰：“事有大于此者乎？子虽有亲，然移孝为忠，亦太夫人素志也。”及浩南迁，人莫敢顾，回敛交游钱与浩治装，往来经理，且慰安其母。逻者以闻，逮诣诏狱，众为之惧，回居之晏如。御史诘之，回曰：“实尝预谋，不敢欺也。”因诵浩所上章，几二千言。狱上，除名停废，回即徒步出都门。行数十里，其子追及，问以家事，不答。又有曾诞者，尝三以书劝浩论孟后事，浩不报。及浩废，诞作玉山主人对客问，以讥浩不能力谏孟后之废，而俟朝廷过举乃言，为“不知几”云。

纲　御史中丞邢恕免。

纲　闰月，黄履罢。

纲　置看详诉理局。

目　安惇言：“陛下未亲政时，奸臣置诉理所，凡得罪熙、丰之间者咸为除雪，归怨先朝，收恩私室。乞取公案，看详从初加罪之意，复依断施行。”蔡卞劝章惇置局，命中书舍人蹇序辰及安惇看详。由是重得罪者八百三十家，士大夫或千里会逮，天下怨疾，有二蔡、二惇之谣。

纲　子茂卒。

纲　庚辰，三年，春正月，帝崩，端王佶即位，太后权同听政，赦。

目　帝崩，无子，皇太后向氏哭谓宰臣曰：“国家不幸，大行皇帝无嗣，事须早定。”章惇抗声曰：“在礼律当立母弟简王似。”太后曰：“老身无子，诸王皆神宗庶子，莫难如此分别。”惇复曰：“以长则申王佖当立。”太后曰：“申王有目疾，不可。于次则端王佶，当立。”惇曰：“端王轻佻，不可以君天下。”言未毕，曾布叱之曰：“章惇未尝与臣商议，如皇太后圣谕极当。”蔡卞、许将相继曰：“合依圣旨。”太后又曰：“先帝尝言端王有福寿，且仁孝。”于是惇默然。乃召端王入即位于柩前。群臣请太后权同处分军国事，后以长君辞；帝泣拜移时，乃许之。端王，神宗第十一子也。

纲　尊皇后刘氏为元符皇后。

纲　二月，立皇后王氏。

纲　以韩忠彦为门下侍郎，黄履为尚书右丞。

目　忠彦入对，陈四事，曰广仁恩，开言路，去疑似，戒用兵。太后纳之。自是忠直敢言、知名之士稍见收用。

纲　三月，诏求直言。

目　以四月朔日当食，诏求直言。筠州推官崔上书曰：“毁誉者，朝廷之公议。故责授朱厓军司户司马光，左右以为奸，而天下皆曰忠。今宰相章惇，左右以为忠，而天下皆曰奸。此何理也？赏缪罚滥，佞人徜徉，如此，而国不乱，未之有也。小人譬之蝮蝎，其凶忍害人根乎天性，随遇必发。天下无事，不过贼陷忠良，破碎善类；至缓急危疑之际，必有反覆卖国，跋扈不臣之心。比年以来，谏官不论得失，御史不劾奸邪，门下不驳诏令，共持喑默，以为得计。夫以股肱耳目，治乱安危所系，而一切若此，陛下虽有尧、舜之聪明，将谁使言之，谁使行之！夫四月，阳极盛、阴极衰之时，而阴干阳，故其变为大。惟陛下畏天威，听明命，大运乾刚，大明邪正，则天意解矣。”帝览而善之，以为相州教授。

纲　召龚夬为殿中侍御史，陈瓘、邹浩为左、右正言。

目　韩忠彦等荐之也。御史中丞安惇言：“邹浩复用，虑彰先帝之失。”帝曰：“立后，大事也。中丞不言，而浩独敢言，何为不可复用！”惇惧而退。陈瓘言：“陛下欲开正路，取浩既往之善；惇乃诳惑主听，规骋其私，若明示好恶，当自惇始。”遂出惇知潭州。

纲　诏许刘挚、梁焘归葬，录其子孙。

纲　夏四月朔，日食。

纲　以韩忠彦为尚书右仆射兼中书侍郎，李清臣为门下侍郎，蒋之奇同知枢密院事。

纲　复范纯仁等官，徙苏轼等于内郡。

目　纯仁时在永州，遣中使赐以茶药，谕之曰：“皇帝在藩邸，太皇太后在宫中，知公先朝言事忠直，今虚相位以待，不知目疾如何？用何人医之？”纯仁顿首谢。徙居邓州；在道，拜观文殿大学士、中太乙宫使。制词有曰：“岂惟尊德尚齿，昭示宠优；庶几鲠论嘉谋，日闻忠告。”纯仁闻制，泣曰：“上果用我矣，死有余责。”既又遣中使趣入觐。纯仁乞归养疾，帝不得已许之。每见辅臣，问：“安否？”且曰：“范纯仁得一识面足矣！”

轼自昌化移廉，徙永，更三赦，复提举玉局观，未几，卒于常州。轼与弟辙师父洵，为文如行云流水，初无定质，虽嬉笑怒骂之辞，皆可书而诵之。自为举子至出入侍从，必以爱君为本，忠规谠论，挺挺大节，但为小人忌恶，不得久居朝耳。

纲　五月，诏复哲宗废后孟氏为元祐皇后。

目　初，哲宗尝悔废后事，叹曰：“章惇坏我名节。”至是太后将复后位，会布衣何文正上书言之，遂降是诏。自瑶华宫还居禁中。

纲　蔡卞有罪免。

目　卞专托绍述之说，上欺天子，下胁同列。凡中伤善类，皆密疏建白，然后请帝亲札付外行之；章惇虽巨奸，然犹在其术中。至是，龚夬论惇、卞之恶，未报，而台谏陈师锡、陈次升、陈瓘、任伯雨、张庭坚等极论卞罪浮于惇，乞正典刑以谢天下。乃出知江宁，台谏论之不已，遂以秘书少监分司池州。

纲　追复文彦博、王珪、司马光、吕公著、吕大防、刘挚等三十三人官。

纲　六月，邢恕有罪，安置均州。

目　陈瓘论其矫诬定策之罪也。

纲　秋七月，太后罢听政。

纲　八月，葬永泰陵。

纲　九月，章惇有罪免。

目　惇为相，专图复怨，引蔡卞、林希、黄履、来之邵、张商英等居要地，任言责，由是正人无一得免死者；屡兴大狱，以陷忠良，天下嫉之。及兼山陵使，灵舆陷淖中，逾宿而行。台谏丰稷、陈次升、龚夬、陈瓘等劾其不恭，免知越州。

纲　冬十月，复以程颐判西京国子监。

目　颐既受命，即谒告，欲迁延为寻医计。既而供职，门人尹焞深疑之。颐曰：“上初即位，首被大恩，不如是则何以仰承德意！然吾之不能仕，盖已决矣，受一月之俸焉，然后惟吾所欲尔。”未几，致仕。

纲　安惇、蹇序辰有罪除名，放章惇于潭州。

目　惇既罢知越州，陈瓘等以为责轻，复论“惇在绍圣中置看详元祐诉理局，凡于先朝言语不顺者，加以钉足、剥皮、斩颈、拔舌之刑，其惨刻如此。看详之官如安惇、蹇序辰等，受大臣讽谕，迎合绍述之意，傅致语言，指为谤讪，遂使朝廷纷纷不已。考之公论，宜正典刑。”于是二人并除名，放归田里，而贬惇武昌节度副使。居潭州。

纲　蔡京有罪免。削林希官，徙知扬州。

目　中丞丰稷论京奸状，帝未纳，台谏陈瓘、江公望等相继言之，帝亦不听。稷曰：“京在朝，吾属何面目居此！”复力论之，始出知永兴军，言者不已，乃职居杭州。

右司谏陈祐复论林希绍圣初党附权要，词命丑诋之罪。乃削端明殿学士，徙知扬州。

纲　以韩忠彦、曾布为尚书左、右仆射兼门下、中书侍郎。

目　布初附章惇，凡惇所为，多布所建白；及不得同省，始与乖异。及帝即位，锐意图治，延进忠鲠，布因力排绍圣之人而去之。既拜相，其弟翰林学士肇引嫌出知陈州。言于布曰：“兄方得君，当引用善人，翊正道以杜惇、卞复起之萌。而数月以来，所谓端人吉士，继迹去朝，所进以为辅佐、侍从、台谏，往往皆前日事惇、卞者，一旦势异今日，必首引之以为固位计，思之可为恸哭。异时惇、卞纵未至，一蔡京足以兼二人，可不深虑乎！”布不能从。

纲　十一月，诏改元。

目　时议以元祐、绍圣均有所失，欲以大公至正消释朋党，遂诏改明年元为建中靖国，由是邪正杂进矣。

纲　以安焘知枢密院事。黄履免。

纲　置春秋博士。

纲　以范纯礼为尚书右丞。





徽宗皇帝


纲　辛巳，徽宗皇帝建中靖国元年，春正月朔，有赤气亘天。

目　是夕，有赤气起东北，亘西南，中函白气；将散，复有黑祲在旁。右正言任伯雨言：“正岁之始，而赤气起于暮夜之幽。日为阳，夜为阴；东南为阳，西北为阴；朝廷为阳，宫禁为阴；中国为阳，夷狄为阴；君子为阳，小人为阴。此宫禁阴谋，下干上，夷狄窃发之证也。天心仁爱，以灾异为警戒。愿陛下进忠良，绌邪佞，正名分，击奸恶，使小人无得生犯上之心，则灾异可变为休祥矣。”

纲　高平公范纯仁卒。

目　纯仁疾革，口占遗表，劝帝清心寡欲，约己便民，绝朋党之论，察邪正之归，毋轻议边事，易逐言官，辨明宣仁诬谤。且云：“盖尝先天下而忧，期不负圣人之学，此先臣所以教子，而微臣资以事君者也。”卒，赠开府仪同三司，谥忠宣。纯仁性夷易宽简，不以声色加人，谊之所在，则挺然不少屈。尝曰：“吾平生所学，得之‘忠恕’二字，一生用不尽，以至立朝事君，接待僚友，亲睦宗族，未尝须臾离此也。”每戒子弟曰：“人虽至愚，责人则明；虽有聪明，恕己则昏。苟能以责人之心责己，恕己之心恕人，不患不至圣贤地位也。”

纲　皇太后向氏崩。

纲　追尊太妃陈氏为钦慈皇后，陪葬永裕陵。

目　陈氏，帝生母也。

纲　辽耶律洪基死，孙延禧立。

纲　二月，贬章惇为雷州司户参军。

目　任伯雨论：“惇久窃朝柄，迷国罔上，毒流缙绅，承先帝变故仓卒，辄逞异志。向使其计得行，将置陛下与皇太后于何地！若贷而不诛，则天下大义不明、大法不立矣。臣闻北使言：‘去年辽主方食，闻中国黜惇，放箸而起，称善者再，谓南朝错用此人。’北使又问：‘何为只若是行遣？’以此观之，不独孟子所谓‘国人皆曰可杀’，虽蛮貊之邦莫不以为可杀也。”章入上，未报。会台谏陈瓘、陈次升等复极论之，乃贬惇为雷州司户参军。

初，苏辙谪雷州，不许占官舍，遂僦民屋。又以为强夺民居，下州追民究治，以僦劵甚明，乃止。至是惇问舍于民，民曰：“前苏公来，为章丞相几破我家，今不可也。”后徙睦州，卒。

纲　三月，罢权给事中任伯雨。

目　伯雨初为右正言，半岁之间，凡上百八疏。大臣畏其多言，俾权给事中，密谕以少默即为真。伯雨不听，抗论愈力。时曾布欲和调元祐、绍圣之人，伯雨言：“人才固不当分党与，然自古未有君子小人杂然并进，可以致治者。盖君子易退，小人难退，二者并用，终于君子尽去，小人独留。唐德宗坐此，致播迁之祸，建中乃其纪号，不可以不戒。”既而欲劾布，布觉之，徙为度支员外郎。

纲　夏六月，罢尚书右丞范纯礼。

目　时韩忠彦虽首相，而曾布专政，渐进绍述之说，讽中丞赵挺之排击元祐诸臣。纯礼从容言于帝曰：“迩者朝廷命令，莫不是元丰而非元祐，以臣观之，神宗立法之意固善，吏推行之或有失当，以致病民；宣仁听断，一时小有润色，盖大臣识见异同，非必尽怀邪为私也。今议论之臣，有不得志，故挟此以藉口，其心岂恤国事，直欲快私忿以售其奸，不可不深察也。”纯礼沉毅刚正，曾布惮之，谓驸马都尉王诜曰：“上欲除君承旨，范右丞不可。”诜怒。会诜馆辽使，纯礼主宴，诜诬其辄斥御名，遂罢知颍昌府。

纲　罢左司谏江公望。

目　先是公望上疏言：“自先帝有绍述之意，辅政非其人，借威柄以快私隙，使天下骚然。神考与元祐之臣，其先非有射钩斩袪之隙也，先帝信仇人而黜之。陛下若立元祐为名，必有元丰、绍圣为之对，有对则争兴，争兴则党复立矣。陛下改元诏旨，亦称思建皇极，端好恶以示人，本中和而立政，皇天后土，实闻斯言。今若渝之，奈皇天后土何！”帝尝以示范纯礼，纯礼赞之，乞褒迁公望以劝来者。会蔡王府相告，有不逊语及于王，公望乞勿以无根之言加诸至亲，遂坐罢。

纲　秋七月，安焘罢，以蒋之奇知枢密院事，章楶同知院事，陆佃为尚书右丞。

纲　冬十月，李清臣免。

纲　罢权给事中陈瓘。

目　瓘议论持平，务存大体，不以细故藉口，未尝及人晻昧之过。及权给事中，曾布使客告以将即真。瓘语子正汇曰：“吾与丞相议事多不合，今若此，是欲以官爵相饵也。若受其荐进，复有异同，则公议、私恩两有愧矣。吾有一书论其过，将投之以决去就，汝其书之，旦持入省。”布使数人邀相见，甫就席，遽出书，布大怒，争辩移时，至箕踞谇语。瓘色不变，徐起言曰：“适所论者国事，是非有公议，公未可遽失待士礼。”布矍然改容。信宿出瓘知泰州。

纲　十一月，以陆佃、温益为尚书左、右丞。

纲　复召蔡京为翰林学士承旨。

目　供奉官童贯，性巧媚，善择人主微指先事顺承，以故得幸。及诣三吴，访书画奇巧，留杭累月，蔡京与之游，不舍昼夜。凡所画屏障扇带之属，贯日以达禁中，且附语言论奏于帝所，由是帝属意用京。左阶道录徐知常，以符水出入元符皇后所，太学博士范致虚与之厚，因荐京才可相。知常入宫言之，由是宫妾、宦官众口一辞誉京。遂起京知定州，改大名。会韩忠彦与曾布交恶，布谋引京自助，乃召为翰林学士承旨。

纲　再诏改元。

目　曾布主于绍述，请改明年元为崇宁，帝从之。

纲　以邓洵武为给事中兼侍讲。

目　洵武为起居郎，尝因对言：“陛下乃神宗子。今相忠彦，乃琦之子。神宗行新法以利民，琦尝论其非。今忠彦更神宗之法，是忠彦为能继父志，陛下为不能也。必欲继志述事，非用蔡京不可。”又曰：“陛下方绍述先志，群臣无助者。”乃作爱莫助之图以献。其图如史记年表，列旁行七重，别为左右，左曰元丰，右曰元祐。自宰相、执政、侍从、台谏、郎官、馆阁、学校各为一重，左序绍述者，执政中惟温益一人，余不过三四，若赵挺之、范致虚、王能甫、钱遹之属而已。右序举朝辅相、公卿、百执事，咸在以百数。帝出示曾布，而揭去左方一姓名。布请之，帝曰：“蔡京也。洵武谓非相此人不可，以与卿不同，故去之。”布曰：“洵武既与臣见异，臣安敢与议！”明日改付温益，益欣然奉行，请相蔡京而籍异论者。于是善人皆不见容，而帝决意相京矣。乃进洵武中书舍人、给事中兼侍读。

纲　罢礼部尚书丰稷，复蔡卞、邢恕、吕嘉问、安惇、蹇序辰等官。

纲　壬午，崇宁元年，春正月，河东地震。

纲　三月，命宦者童贯制御器于苏、杭州。

目　童贯置局于苏、杭造作器用，曲尽其巧。牙角、犀玉、金银、竹藤、装画、糊抹、雕刻、织绣诸色匠，日役数千。而材物所须，悉科于民，民力重困。

纲　夏五月，罢韩忠彦知大名府。

目　忠彦为相，召还流人，进用忠谠之士，张庭坚、陈瓘、邹浩、龚夬、江公望、常安民、任伯雨、陈次升、陈君锡、张舜民等皆居台谏，翕然称为得人。然与曾布不协，至是，左司谏吴材、右正言王能甫附布，论忠彦变神考之法度，逐神考之人材，遂罢知大名府。

纲　复追贬司马光等四十四人官。

纲　诏籍元祐、元符党人，陆佃罢。

目　诏元祐并元符末今来责降人，除韩忠彦曾任宰相，安焘曾任执政，王觌、丰稷见任侍从官外，苏辙、范纯礼、刘奉世等凡五十余人，并令三省籍记，不得与在京差遣。又诏司马光等二十一人子弟毋得官京师。

佃与曾布比，而持论近恕，每欲参用元祐人才，尝曰：“今天下之势，如人大病向愈，当以药饵辅养之，须其安平；苟为轻事改作，是使之骑射也。”会御史请更惩元祐余党，佃言于帝曰：“不宜穷治。”乃下诏云：“元祐诸臣，各已削秩，自今无所复问，言者亦勿辄言。”揭之朝堂，言者用是论佃名在党籍，不欲穷治，正恐自及耳。遂罢知亳州，卒。

纲　以许将、温益为门下、中书侍郎，蔡京、赵挺之为尚书左、右丞。

纲　闰六月，曾布免。

目　布与蔡京素有隙，议事多不合。会布拟壻父陈祐甫为户部侍郎，京言布私其所亲，布忿然争辨，久之，声色俱厉。温益叱之曰：“曾布，上前安得失礼！”帝不悦。殿中侍御史钱遹言布援元祐之奸党，挤绍圣之忠贤。于是布请罢，出知润州。

纲　秋七月，以蔡京为尚书右仆射兼中书侍郎。

目　制下之日，赐坐延和殿，命之曰：“神宗创法立制，先帝继之，两遭变更，国是未定，朕欲上述父兄之志，卿何以教之？”京顿首谢曰：“敢不尽死！”

纲　焚元祐法，置讲议司于都省。

纲　章楶罢。

纲　复罢春秋博士。

纲　八月，诏天下兴学贡士，作辟雍于都城南。

纲　以赵挺之、张商英为尚书左、右丞。

纲　复令进士兼试律。

纲　复绍圣役法。

纲　九月，立党人碑于端礼门。籍元符末上书人，分邪正等黜陟之。

目　时元祐、元符末群贤，贬窜死徙者略尽，蔡京犹未惬意，乃与其客强浚明、叶梦得籍宰执司马光、文彦博、吕公著、吕大防、刘挚、范纯仁、韩忠彦、王珪、梁焘、王岩叟、王存、郑雍、傅尧俞、赵瞻、韩维、孙固、范百禄、胡宗愈、李清臣、苏辙、刘奉世、范纯礼、安焘、陆佃，曾任待制以上官苏轼、范祖禹、孔文仲、孔武仲、朱光庭、孙觉、鲜于侁、贾易、邹浩等，余官程颐、秦观、张耒、晁补之、黄庭坚、孔平仲等，内臣张士良等，武臣王献可等，凡百二十人，等其罪状，谓之奸党，请御书刻石于端礼门。京等复请下诏籍元符末日食求言章疏及熙宁、绍圣之政者，付中书定为正上、正中、正下三等；邪上、邪中、邪下三等。于是锺世美以下四十一人为正等，悉加旌擢；邓考甫以下五百余人为邪等，降责有差。又诏降责人不得同州居住。

纲　冬十月，蒋之奇罢。

纲　复废元祐皇后孟氏，贬韩忠彦等官，窜丰稷、陈瓘等于远州。

目　时元符皇后宦者郝随讽蔡京再废元祐皇后，京未得间。既而昌州判官冯澥上书论复后为非，于是御史中丞钱遹、殿中侍御史石豫、左膺连章论“韩忠彦等乘一布衣诳言，复瑶华之废后，掠流俗之虚美。当时物议固已汹汹，乃至疏逖小臣诣阙上书，忠义激切，则天下公议从可知矣。望询考大臣，断以大义，无牵于流俗非正之论以累圣朝”。京与许将、温益、赵挺之、张商英皆主台臣之说，帝不得已，从之。诏罢元祐皇后之号，复居瑶华宫，且治元符末议复后号者，降宰臣韩忠彦、曾布官，追贬李清臣雷州司户参军，黄履祁州团练副使，安置翰林学士曾肇、御史中丞丰稷、谏臣陈瓘、龚夬等十七人于远州。擢冯澥鸿胪寺主簿。

纲　以蔡卞知枢密院事。

纲　十二月，追谥哲宗子茂为献愍太子，窜邹浩于昭州。

目　初，邹浩召自新州入对，帝首及谏立后事，奖叹再三，询谏草安在？对曰：“已焚之矣。”退告陈瓘，瓘曰：“祸其在此乎！异时奸人妄出一缄，则不可辨矣。”蔡京用事，乃使其党伪为浩疏，有“刘后杀卓氏而夺其子以为己出，欺人可矣，讵可以欺天乎”之语。帝诏暴其事，遂追册茂为太子，而窜浩于昭州。

纲　癸未，二年，春正月，安置任伯雨等十二人于远州。蔡京、蔡卞怨元符末台谏之论己，悉陷以党事，同日贬窜。

纲　温益卒。以蔡京为尚书左仆射兼门下侍郎。二月，尊元符皇后刘氏为皇太后。

纲　三月，诏党人子弟毋得至阙下。

纲　夏四月，诏毁司马光等景灵宫绘像。

目　司马光及吕公著、吕大防、范纯仁、刘挚、范百禄、梁焘、郑雍、赵瞻、王岩叟凡十人。时又诏毁范祖禹唐鉴及三苏、黄庭坚、秦观文集。

纲　以赵挺之为中书侍郎，张商英、吴居厚为尚书左、右丞，安惇同知枢密院事。

纲　除故直秘阁程颐名。

目　言者希蔡京意，论颐“学术颇僻，素行谲怪，专以诡异，聋瞽愚俗”。乃追毁颐出身文字，其所著书，令监司严加觉察。范致虚又言：“颐以邪说诐行，惑乱众听，而尹焞、张绎为之羽翼，乞下河南，尽逐学徒。”颐于是迁居龙门之南，止四方学者曰：“尊所闻，行所知，可矣，不必及吾门也。”

纲　诏童贯监洮西军。六月，贯及安抚王厚复湟州，贬韩忠彦等官有差。

纲　秋八月，张商英罢。

纲　九月，令州县立党人碑。

目　蔡京又自书奸党为大碑，颁于郡县，令监司长吏厅皆刻石。有长安石工安民当镌字，辞曰：“民，愚人，固不知立碑之意。但如司马相公者，海内称其正直，今谓之奸邪，民不忍刻也！”府官怒，欲加之罪，民泣曰：“被役不敢辞，乞免镌安民二字于石末，恐得罪后世。”闻者愧之。

纲　甲申，三年，春正月，铸当十大钱。

纲　命方士魏汉津定乐，铸九鼎。

纲　二月，令天下阬冶金银悉输内藏。

纲　夏六月，图熙宁、元丰功臣于显谟阁。

纲　以王安石配享孔子。

目　辟雍初成，诏：“荆国公王安石，孟轲以来一人而已，其以配享孔子，位次孟轲。”吏部尚书何执中请开学殿，使都人纵观。

纲　置书画算学。

纲　重定党人，刻石朝堂。

纲　秋七月，复行方田法。

纲　八月，许将罢。九月，以赵挺之、吴居厚为门下、中书侍郎，张康国、邓洵武为尚书左、右丞。

纲　以胡师文为户部侍郎。

纲　冬十二月，复封孔子后为衍圣公。

纲　是岁，大蝗。

纲　安惇卒。

纲　乙酉，四年，春正月，蔡卞罢。

目　卞居心倾邪，一意妇翁王安石所行为至当。以兄京晚达，而位在上，致己不得相，故二府政事，时有不合。至是京请以童贯为制置使，卞言不宜用宦者，必误边计。京于帝前诋卞，卞求去，遂出知河南府。

纲　以童贯为熙河、兰湟、秦凤路经略安抚制置使。

纲　二月，以张康国知枢密院事，刘逵同知院事，何执中为尚书左丞。

纲　闰月，铸夹锡铁钱。

纲　三月，以赵挺之为尚书右仆射兼中书侍郎。

纲　夏五月，除党人父兄子弟之禁。

纲　六月，赵挺之罢。

纲　秋七月，置四辅郡。

目　右司谏姚祐请置辅郡，以拱大畿。诏以颍昌府为南辅；升襄邑县为拱州，为东辅；郑州为西辅；澶州为北辅。各屯兵二万，重其资给。盖蔡京欲兵权归己故也。

纲　还上书流人。

纲　八月，新乐及九鼎成。九月，帝受贺于大庆殿。

目　九鼎成，奉安于九成宫，以蔡京为定鼎礼仪使。帝幸宫行酌献礼。鼎各一殿，中央曰帝鼎，北曰宝鼎，东曰牡鼎，东北曰苍鼎，东南曰冈鼎，南曰彤鼎，西南曰阜鼎，西曰皛鼎，西北曰魁鼎。时制新乐亦成，赐名大晟。置大晟府，建官属。九月，帝受贺于大庆殿，加号魏汉津虚和冲显宝应先生。帝之幸九成宫也，酌献至北方宝鼎，鼎忽破，水流溢于外，或者以为北方致乱之兆。

纲　诏徙元祐党人于近地。

纲　冬十一月，以朱勔领苏、杭应奉局及花石纲。

目　先是苏州人有朱冲者及其子勔，俱给事蔡京所，京窜其父子名姓于童贯军籍中，皆得官。帝颇垂意花石，京讽冲密取浙中珍异以进。初致黄杨三本，帝嘉之。后岁岁增加，舳舻相衔于淮、汴，号“花石纲”。乃命勔领应奉局及纲事，勔指取内帑如囊中物，每取以数十百万计。于是搜岩剔薮，幽隐不置。凡士庶之家，一石一木稍堪玩者，即领健卒直入其家，用黄封表识，使护视之。微不谨，即被以大不恭罪。及发行，必撤屋抉墙以出。人不幸有一物小异，共指为不祥，惟恐芟夷之不速。民预是役者，中家破产，或粥卖子女以供其须。山辇石，程督惨刻，虽在江湖不测之渊，百计取之，必得乃止。篙工柁师，倚势贪横，陵轹州县，道路以目。

纲　丙戌，五年，春正月，彗出西方，长竟天。

纲　以吴居厚为门下侍郎，刘逵为中书侍郎。

纲　诏求直言，毁党人碑，复谪者仕籍。

目　帝以星变，避殿损膳，刘逵请碎元祐党人碑，宽上书邪籍之禁，帝从之，夜半遣黄门至朝堂毁石刻。翌日，蔡京见之，厉声曰：“石可毁，名不可灭也。”寻以太白昼见，赦除党人一切之禁，诏崇宁以来左降者，无问存没，稍复其官，尽还诸徙者。

纲　二月，蔡京有罪免。

目　京怀奸植党，托绍述之名，纷更法制，贬斥群贤，增修财利之政，务以侈靡惑人主，动以周官惟王不会为说，每及前朝惜财省费者必以为陋。至于土木营造，率欲度前规而侈后观。时天下久平，京因睹帑庾盈溢，遂倡为“丰亨豫大”之说，视官爵财物如粪土，累朝所储扫地矣。及彗星见，帝悟其奸，凡所建置，一切罢之，而免京为中太乙宫使，留京师。

纲　以赵挺之为尚书右仆射兼中书侍郎。

目　挺之与刘逵同心辅政，然挺之多知，虑后患，每建白务开其端，而使逵毕其说。初，蔡京兴边事，用兵累年。至是，帝临朝语大臣曰：“朝廷不可与四夷生隙，衅端一开，兵连祸结，生民肝脑涂地，岂人主爱民之意哉！”挺之退谓同列曰：“上志在息兵，吾曹所宜将顺。”时执政皆京党，但唯笑而已。

纲　三月，罢求直言。

纲　许夏人平。

纲　秋七月朔，日当食，不亏。冬十二月朔，日当食，不亏。群臣称贺。

纲　刘逵罢。

目　蔡京令其党进言于帝曰：“京之改法度，皆禀上旨，非私为之。今一切皆罢，恐非绍述之意。”帝惑其说，复有用京之心。于是京党御史余深、石公弼论逵专恣，反覆引用邪党，出知亳州。

纲　丁亥，大观元年，春正月，以蔡京为尚书左仆射兼门下侍郎。吴居厚罢，以何执中为中书侍郎，邓洵武、梁子美为尚书左、右丞。三月，赵挺之罢，以何执中、邓洵武为门下、中书侍郎。梁子美、朱谔为尚书左、右丞。

纲　以蔡攸为龙图阁学士兼侍读。

纲　立八行取士科。

目　八行者：孝，友，睦，姻，任，恤，忠，和也。凡有此八行者，即免试，补太学上舍。知台州李谔文以徐中行应，中行闻之，尽毁其所为文，入委羽山以避之。或问之，中行曰：“人而无行与禽兽等，使吾得以八行应科目，则彼之不被举者非人类欤？”

纲　夏五月，以蔡薿为给事中。

目　薿以诸生试策，揣蔡京且复用，即对曰：“煕、丰之德业足以配天，不幸继之以元祐；绍圣之缵述足以永赖，不幸继之以靖国。”于是擢为第一，以所对颁天下。甫解褐，即除秘书正字，未逾年至侍从，前此未有也。

纲　邓洵武免。六月，以梁子美为中书侍郎。

纲　朱谔卒。

纲　秋八月，以徐处仁为尚书右丞，林摅同知枢密院事。处仁寻罢。

纲　九月，故直秘阁程颐卒。

目　颐于书无所不读，其学本于诚，以大学、论语、孟子、中庸为标指，而达于六经。动止语默，一以圣人为师，卒得孔、孟不传之学为诸儒倡。著易春秋传。平生诲人不倦，故学者出其门最多，渊源所渐，皆为名士，而刘绚、李吁、谢良佐、游酢、张绎、苏昞、吕大临、吕大钧、尹焞、杨时成德尤著。世称颐为伊川先生，卒年七十五。

绚力学不倦，颐每言“他人之学，敏则有矣，未易保也。若绚者，吾无疑焉”。仕终太常博士。

吁，颐称其才器可大任。又言：“自予兄弟倡明道学，能使学者视仿而信从者，吁与刘绚有力焉。”仕终较书郎。

良佐学问该赡，事有未澈，则颡有泚。尝与颐别，一年复来见，颐问所进，对曰：“但去得一‘矜’字尔。”颐喜曰：“是子可谓博学切问而近思者。”与游酢、杨时、吕大临在程门号“四先生”。仕终监西京竹木场。

酢，初与兄醇俱以文行知名，所交皆天下士。颐见之京师，谓其资可以进道。及程颢兴扶沟学，酢尽弃故所习而学焉。仕终知濠州。

绎，家世甚微，年长未知学，佣力于市。闻邑官传呼声，心慕之，即发愤为学，遂以文名。会颐自涪还河南，绎往受业，颐称其颖悟，尝曰：“吾晩得二士。”谓绎与尹焞也。

昞，始学于张载而事二程卒业，仕为太常博士，坐元符上书邪等人，编管饶州，卒。

大均，大防之弟，能守其师说而践履之，尤喜讲明井田兵制，谓治道必自此始。张载每叹其勇为不可及。仕终陕西转运从事。

大临，大均之弟，通六经，尤邃于礼，每欲掇习三代遗文旧制，令可行，不为空言以拂世矫俗。仕终秘书省正字。

纲　冬闰十月，以林摅为尚书左丞，郑居中同知枢密院事。

纲　流太庙斋郎方轸于岭南。

目　轸上书言：“蔡京睥睨社稷，内怀不道，专以绍述熙、丰之说为自媒之计。内而执政侍从，外而帅臣监司，无非其门人亲戚。自元符末陛下嗣服，忠义之士投匦者无日无之；京分为邪等，黥配编置，不齿仕籍，则谁肯为陛下言哉！京又使子攸日以花、石、禽、鸟为献，欲愚陛下，使不知天下治乱。臣以为京必反也，请诛京。”诏宣示京，京请下轸狱，竟流岭南。

纲　十二月，黄河清。

目　乾宁军言：“河清逾八百里，凡七昼夜。”诏以乾宁军为清州。

纲　戊子，二年，春正月朔，受八宝于大庆殿，赦。

目　先是有以玉印六寸龟纽献者，文曰“承天福，延万亿，永无极”，诏名镇国宝。至是，又得良玉工，帝命作六宝以合秦制天子六玺之数，与受命、镇国，通曰八宝。

纲　二月，以叶梦得为翰林学士。

目　梦得初用，蔡京荐为礼部员外郎。京罢相，赵挺之更其所行，及京再相，复反前政。梦得入对，因言：“事不过可、不可二者而已。以为可而出于陛下，则前日不应废；以为不可而不出于陛下，则今日不可复。今徒以大臣进退为可否，无乃陛下未有了然于胸中乎！”帝悦，以为起居郎，遂进学士。

纲　夏五月，童贯复洮州，诏加贯检校司空。

纲　秋八月，梁子美罢。九月，以林摅为中书侍郎，余深为尚书左丞。

纲　皇后王氏崩。

纲　冬十二月，诏以孔伋从祀孔子庙。





纲鉴易知录卷七五


宋纪


徽宗皇帝


纲　己丑，三年，春三月，谪右正言陈禾监信州酒税。

目　时童贯权益张，与黄经臣胥用事，中丞卢航表里为奸，缙绅侧目。陈禾曰：“此国家安危之本也。”遂上书劾贯、经臣怙宠弄权之罪，愿亟窜之远方。论奏未终，帝拂衣起，禾引帝衣，请毕其说，衣裾落。帝曰：“正言碎朕衣矣！”禾言：“陛下不惜碎衣，臣岂惜碎首以报陛下！此曹今日受富贵之利，陛下他日受危亡之祸。”言愈切，帝变色曰：“卿能如此，朕复何忧。”内侍请帝易衣，帝却之曰：“留以旌直臣。”翌日，贯等相率前诉，谓国家极治，安得如此不详语邪！”遂奏禾狂妄，谪监信州酒税。

纲　夏四月，林摅有罪，免。

目　集英胪唱贡士，摅当传姓名，不识“甄盎”字，帝笑曰：“卿误邪？”摅不谢，而语诋同列。御史论其寡学，倨傲不恭，失人臣礼，黜知滁州。久之，自扬州徙大名，道过阙，为帝言：“顷使辽，见其国中携贰，若兼而有之，势无不可。”盖欲报其辱也。帝由是始有北伐之意。

纲　以郑居中知枢密院事，管师仁同知院事，余深为中书侍郎，薛昂、刘正夫为尚书左、右丞。

纲　五月，流孟翊于远州。

目　孟翊献所画卦象，谓宋将中微，有再受命之象，宜更年号，改官名，变庶事以厌之。帝不乐，诏窜之远方。

纲　六月，管师仁罢。

纲　蔡京有罪，免。

目　中丞石公弼、殿中侍御史张克公劾京罪恶，章数十上，京遂罢为太乙宫使。时有郭天信者以方伎得亲幸，深以京为非，每奏天文，必指陈以撼京。密白日中有黑子，帝为之恐，故罢京。

纲　以何执中为尚书左仆射，兼门下侍郎。

目　执中一意谨事蔡京，遂代为首相。太学生陈朝老诣阙上书曰：“陛下知蔡京之奸，解其相印，天下之人，鼓舞有若更生。及相执中，中外黯然失望。执中虽不敢若京之蠹国害民，然碌碌常质，初无过人。天下败坏至此，如人一身脏腑受沴已深，岂庸庸之医所能起乎？执中夤缘攀附，致位二府，亦已大幸，遽俾之经体赞元，是犹以蚉负山，多见其不胜任也。”疏奏，不省。

纲　冬十一月，诏蔡京以太师致仕，留京师。

纲　庚寅，四年，春正月，以余深为门下侍郎，张商英为中书侍郎，侯蒙同知枢密院事。

目　蔡京既免，商英自峡州起知杭州，过阙，赐对，因奏曰：“神宗修建法度，务以去大害，兴大利。今诚一一举行，则尽绍述之美。”遂留居政府。

帝尝从容问蒙曰：“蔡京何如人也？”蒙对曰：“使京正其心术，虽古贤相何以加。”帝使密伺京所为，京闻而衔之。

纲　夏五月，立词学兼茂科。

纲　彗出奎、娄，诏直言阙失。贬蔡京为太子少保，出居杭州。

纲　余深罢。

纲　六月，以张商英为尚书右仆射，兼中书侍郎。

目　蔡京久盗国柄，中外怨疾，见商英能立异同，更称为贤，帝因人望而相之。时久旱，彗星中天；商英受命，是夕彗不见，明日雨。帝喜，因大书“商霖”二字赐之。

纲　薛昂免。秋八月以吴居厚、刘正夫为门下、中书侍郎，侯蒙、邓洵仁为尚书左、右丞。

纲　冬十月，立贵妃郑氏为皇后。

纲　郑居中罢，以吴居厚知枢密院事。

纲　辛卯，政和元年，春三月，以王襄同知枢密院事。

纲　秋八月，张商英罢。

目　商英为政持平，谓蔡京虽名绍述，但借以劫制人主，禁锢士大夫耳。于是大革弊事，劝帝节华侈，息土木，抑侥幸。帝颇严惮之，时称商英忠直。初，何执中与蔡京同相，凡营立皆预议，至是恶商英出己上，与郑居中日夜醖织其短。会商英与郭天信往来，事觉，居中因讽中丞张克公论之，遂罢政出知河南府，寻贬为崇信军节度副使。

纲　九月，王襄免。

纲　遣端明殿学士郑允中及童贯使辽。

目　童贯既得志于西羌，遂谓辽亦可图，因请使辽以觇之。乃以郑允中充贺辽主生辰使，而以贯副之。或言：“以宦官为上介，国无人乎？”帝曰：“契丹闻贯破羌，故欲见之，因使觇其国，策之善者也。”遂行。

纲　冬十月，羁管陈瓘于台州。

目　瓘以忤蔡京窜彬州，瓘子正汇在杭，讼京有动摇东宫迹，杭守蔡薿执送京师，阴告京，俾为计。事下开封府，并逮治瓘。尹李孝寿逼使证其妄，瓘曰：“正汇闻京将不利社稷，传于道路，瓘岂得预知。以所不知，忘父子之恩，而指其为妄，则情有所不忍；挟私情以符合其说，又义所不为。京之奸邪，必为国祸，瓘固尝论之于谏省，亦不待今日语言间也。”内侍黄经臣莅鞫，闻其词，失声太息，谓曰：“主上正欲得实，但如言以对可也。”狱具，正汇犹以所告失实流海上，瓘安置通州。

瓘尝撰尊尧集，谓绍圣史官专据王安石日录改修神宗史，变乱是非，不可传信，深明诬妄，以正君臣之义。张商英为相，取其书，既上，而商英罢，瓘又徙台州。何执中起迁人石悈知台州，欲置瓘以必死。悈至，执瓘至庭，大陈狱具，将胁以死。瓘揣知其意，大呼曰：“今日之事，岂被制旨邪！”悈失措，始告之曰：“朝廷令取尊尧集尔。”瓘曰：“然则何用许？使君知尊尧所以立名乎？盖以神考为尧，主上为舜，尊尧何得为罪！时相学术短浅，为人所愚，君所得几何，乃亦不畏公议干犯名分乎！”悈惭，揖瓘使退。执中怒，罢悈。瓘平生论京兄弟，皆披擿其处心，发露其情慝，最所忌恨，故得祸最酷。

纲　童贯以辽李良嗣来；命为秘书丞，赐姓赵。

目　燕人马植本辽大族，仕至光禄卿，行污而内乱，不齿于人。童贯使辽，道卢沟，植夜见其侍史，自言有灭燕之策，因得见贯。贯与语，大奇之，载与俱归，易姓名曰李良嗣，荐诸朝。植即献策曰：“女真恨辽人切骨，而天祚荒淫失道，本朝若自登、莱涉海，结好女真，与之相约攻辽，其国可图也。”议者谓：“祖宗以来，虽有此道，以其地接诸蕃，禁商贾舟船不得行，百有余年矣；一旦启之，惧非中国之利。”不听。帝召问之，植对曰：“辽国必亡。陛下念旧民遭涂炭之苦，复中国往昔之疆，代天谴责，以治伐乱，王师一出，必壶浆来迎。万一女真得志，事不侔矣。”帝嘉纳之，赐姓赵氏，以为秘书丞。图燕之议自此始。

纲　壬辰，二年，春二月，复蔡京太师，赐第京师。

纲　夏五月，诏蔡京三日一至都堂议事。

目　京患言者议己，乃作御笔密进，而丐帝亲书以降，谓之“御笔手诏”，违者以违制坐之。事无巨细，皆纪以行，至有不类帝书者，群下亦莫敢言。由是贵戚近臣争相请求，至使中人杨球代书，号曰“书杨”。京复病之，而亦不能止矣。

纲　六月，以余深为门下侍郎。

纲　秋九月，更定官名。

纲　冬十一月，受元圭于大庆殿，赦。

纲　以何执中为少傅。

纲　十二月，加童贯太尉。

纲　癸巳，三年，春正月，追封王安石为舒王，安石子雱为临川伯，从祀孔子庙。

纲　以何执中为太宰。

纲　吴居厚罢，以郑居中知枢密院事。

纲　二月，太后刘氏自杀。

纲　夏四月，邓洵仁罢。

纲　以薛昂为尚书右丞。

纲　闰月，改公主为帝姬。

纲　秋八月，以何执中为少师。

纲　九月，赐方士王老志号洞微先生，王仔昔号通妙先生。

目　濮人王老志，初为小吏，遇异人授以丹，遂弃妻子，结草庐田间，为人言休咎，多验。太仆卿王亶以名闻，时帝方向道术，乃召至京师，馆于蔡京第。尝缄书一封至帝所，启视乃昔岁中秋与乔、刘二妃燕好之语也。由是益信之，号为洞微先生。朝士多从求书，初若不可解者，卒应者什八九，其门如市。逾年而死。

洪州人王仔昔，初隐于嵩山，自言遇许逊，得大洞隐书豁落七元之法，能道人未来事。京荐之，帝召见，赐号冲隐处士，进封通妙先生。由是道家之事日兴，而仔昔恩宠浸加，朝臣戚里，夤缘关通。

纲　冬十一月，祀天于圜丘，以天神降，诏百官。

纲　十二月，诏求道教仙经于天下。

纲　女真阿骨打自称都勃极烈。

目　初辽主如春州，幸混同江钓鱼，生女真酋长在千里内者，以故事皆来朝。适遇鱼头宴，辽主命诸酋次第起舞，至阿骨打，辞不能，但端立直视。辽主喻之再二，终不从。他日，辽主密谕北院枢密使萧奉先曰“阿骨打雄豪不常，可托以边事诛之，否则必贻后患。”奉先曰：“彼麁人，不知礼义，且无大过而杀之，恐伤向化心。设有异志，蕞尔小国，亦何能为！”辽主乃止。阿骨打归，疑辽主知其异志，且以辽主淫酗，不恤国政，遂称兵先并旁近族。至是，节度使乌雅东死，阿骨打袭位为都勃极烈。都勃极烈者，官长也。辽使阿息保往谓之曰：“何故不告丧？”阿骨打曰：“有丧不能吊，而乃以为罪乎！”

纲　甲午，四年，冬十月，女真阿骨打叛辽，取宁江州。

纲　十一月，辽遣都统萧嗣先伐女真；阿骨打迎战于混同江，辽军大败。

目　辽主闻宁江州陷，乃以司空萧嗣先为东北路都统，萧挞不也副之，帅兵屯出店河。阿骨打帅众来御，未至混同江，会夜，阿骨打方就枕，若有扶其首者三，寤而起曰：“神明警我也。”即鸣鼓举燧而行，黎明，至混同江，与辽兵遇。会大风起，尘埃蔽天，阿骨打乘风奋击，辽兵溃，将士多死，其获免者十有七人。辽人尝言女真兵满万则不可敌，至是始满万云。

纲　乙未，五年，春正月，女真完颜阿骨打称帝，国号金。

目　阿骨打既屡胜辽，其弟吴乞买率将佐劝其称帝，阿骨打遂于正月朔即皇帝位。且曰：“辽以宾铁为号，取其坚也。宾铁虽坚，终亦变坏，惟金不变不坏。金之色白，完颜色尚白，况所居按出虎水之上。”于是国号大金，改元收国，更名旻。以吴乞买为谙班勃极烈，撒改斜也为国论勃极烈。其国语谓金为按出虎，谓尊大为谙班，谓国相为国论。斜也亦阿骨打弟，撒改乌古乃之孙也。

纲　二月，立定王桓为皇太子，赦。

纲　以童贯领六路边事。

纲　秋八月，有星流出于柳。

目　其光照地，色赤黄，有尾。占者以为天子宗庙有喜，国家建造宫室之祥；蔡京率百官表贺。

纲　安置太子詹事陈邦光于池州。

目　蔡京献太子以大食国琉璃酒器，罗列宫庭，太子怒曰：“天子大臣不闻以道义相训，乃持玩好之具，荡吾志邪！”命左右碎之。京闻邦光实激太子，讽言者斥逐之。

纲　九月，金取辽黄龙府。

目　金主攻黄龙府，次混同江，无舟以渡，金主使一人导前，乘赭白马径涉。曰：“视吾鞭所指而行。”诸军随之以济，遂克黄龙府。遣萧辞剌还辽，曰：“若归我叛人阿疏，即当班师。”

纲　丙申，六年，春正月，赐方士林灵素号通真达灵先生。

目　灵素，温州人，少从浮屠，苦其师笞骂，去为道士。善妖幻，往来淮、泗间。及王老志死，王仔昔宠衰，帝访方士于左阶道箓徐知常，知常以灵素对，即召见，赐号通真达灵先生，为改温州为应道军。灵素本无所能，惟稍习五雷法，召呼风霆，间祷雨有小验而已。

纲　闰月，立道学。

纲　二月，作上清宝箓宫成。

纲　夏四月，何执中罢。诏蔡京三日一朝，总治三省事。

纲　五月，以郑居中为少保太宰，刘正夫为少宰，邓洵武知枢密院事。秋八月，以侯蒙为中书侍郎，薛昂为尚书左丞。

纲　九月，帝诣玉清和阳宫，上玉帝徽号，赦。

目　帝奉玉册玉宝如玉清和阳宫，上玉帝尊号曰太上开天执符御历含真体道昊天玉皇上帝。诏天下洞天福地修建宫观，塑造圣像。

纲　冬十月，以白时中为尚书右丞。十二月，刘正夫罢。

纲　丁酉，七年，春二月，帝幸上清宝箓宫，命林灵素讲道经。

目　时道士皆有俸，每一观给田亦不下数百千顷。凡设大斋，辄费缗钱数万，贫下之人多买青布幅巾以赴，日得一饫餐，而衬施钱三百，谓之“千道会”。且令士庶入听灵素讲经，帝为设幄其侧。灵素据高座，使人于下再拜请问，然所言无殊绝者，时时杂以滑稽媟语，上下为大哄笑，莫有君臣之礼。

纲　夏四月，道箓院上章册帝为教主道君皇帝。

纲　冬十二月，有星如月，南行。

纲　帝言天神降于坤宁殿。

纲　作万岁山。

目　初，帝以未得嗣子为念。道士刘混康以法箓符水出入禁中，言“京师西北隅地协堪舆，倘形势加以少高，当有多男之祥”。始命为数仞冈阜，已而后宫生子渐多，帝甚喜，始信道教。至是，又命户部侍郎孟揆于上清宝箓宫东筑山，以像余杭之凤凰山，号曰万岁。

纲　戊戌，重和元年，春正月，作定命宝成。

目　于阗上美玉，逾二尺，帝命制宝，号曰“定命宝”，合前八宝为九宝，以定命宝为首。

纲　以王黼为尚书左丞。

纲　二月，遣武义大夫马政浮海使金，约夹攻辽。

目　建隆中，女真尝自其国之苏州，泛海至登州卖马，故道犹存。至是有汉人高药师者，泛海来言女真建国，屡破辽师。登州守臣王师中以闻，诏蔡京、童贯共议。命师中募人同药师等赍市马诏以往；不能达而还。帝乃复委童贯选人使之，遂使武义大夫马政同药师由海道如金。政言于金主曰：“主上闻贵朝攻破契丹五十余城，欲与通好，共行吊伐。若允许，后当遣使来议。”通金好自此始。

纲　秋七月，以郑居中为少傅，余深为少保。八月，以童贯为太保。

纲　九月，掖庭大火。

纲　薛昂罢，以白时中、王黼为门下、中书侍郎，冯熙载、范致虚为尚书左、右丞。郑居中罢。

纲　闰月，立周恭帝后。

纲　冬十二月，辽大饥，人相食。

纲　己亥，宣和元年，春正月，金人来聘。遣马政报之，不至而复。

目　金主遣渤海人李善庆等持国书同马政来修好；诏蔡京等谕以夹攻辽之意。遣政同赵有开赍诏与善庆等渡海报聘。行至登州，有开死，会谍者言辽已封金主为帝，乃诏政勿行，止遣平海军校呼庆送善庆等归金。金主遣庆归，且语之曰：“归见皇帝，果欲结好，早示国书；若仍用诏，决难从也。”

纲　以余深为太宰，王黼为少宰。二月，以邓洵武为少保。三月，以冯熙载为中书侍郎，范致虚、张邦昌为尚书左、右丞。

纲　夏五月，京师大水。

目　京师茶肆佣，晨兴见大犬蹲榻傍，近视之，则龙也，军器作坊兵士取而食之；逾五日，大雨如注，历七日而止，京城外水高十余丈。起居郎李纲言：“国家都汴百五十余年矣，未尝有此异。夫变不虚生，必有感召之，灾非易御，必有消复之，望求直言，采而用之，以答天戒。”诏贬纲一官，与县去。

纲　六月，夏人来，诏童贯罢兵。秋七月，以贯为太傅。

纲　八月，范致虚罢。

目　时朝廷欲用师契丹，致虚言“边隙一开，必有意外之患”，宰相谓其怀异，会母丧，去位。

纲　九月，幸蔡京第。

纲　加蔡攸开府仪同三司。

目　攸有宠于帝，进见无时，与王黼得预宫中秘戏。或侍曲宴，则攸、黼着短衫窄袴，涂抹青红，杂倡优侏儒中，多道市井淫媟谑浪语，以献笑取悦。攸妻宋氏出入禁掖，攸子行领殿中监，宠信倾其父。攸尝言于帝曰：“所谓人主当以四海为家，太平为娱。岁月能几何，岂徒自劳苦！”帝深纳之，因令苑囿皆仿江、浙为白屋，不施五采，多为村居野店，及聚珍禽异兽，动数千百，以实其中。都下每秋风夜静，禽兽之声四彻，宛若山林陂泽之间，识者以为不祥之兆。

纲　冬十一月，以张邦昌、王安中为尚书左、右丞。

纲　十二月，帝数微行。窜秘书省正字曹辅于郴州。

目　帝自政和以来，多微行。始民间犹未知，及蔡京谢表：“轻车小辇，七赐临幸。”自是邸报传之四方，而臣僚阿顺莫敢言。曹辅上疏谏曰：“陛下厌居法宫，时乘小辇出入廛陌郊坰，极游乐而后返。臣不意陛下当宗社付托之重，玩安忽危，一至于此。夫君之与民，本以人合，合则为腹心，离则为楚、越，畔服之际，在于斯须，甚可畏也。万一当乘舆不戒之初，一夫不逞，包藏祸心，虽神灵垂护，然亦损威伤重矣，又况有臣子不忍言者，可不戒哉！”帝得疏，出示宰臣，令赴都堂审问。余深曰：“辅小官，何敢论大事！”辅曰：“大官不言，故小官言之。”王黼阳顾张邦昌、王安中曰：“有是事乎？”皆应以“不知”。辅曰：“兹事，虽里巷小民无不知；相公当国，独不知邪！曾此不知，焉用彼相！”黼怒，令吏从辅受词。辅操笔曰：“区区之心，一无所求，爱君而已。”退，待罪于家，遂编管郴州。初辅将有言，知必获罪，召子绅来付以家事，乃闭户草疏；及贬，怡然就道。

纲　召杨时为秘书郎。

目　时，南剑将乐人。初举进士第，闻程颢兄弟讲孔、孟绝学于河、洛，调官不赴，以师礼见颢于颍昌，相得甚欢。其归也，颢目送之，曰：“吾道南矣！”及颢卒，又师事程颐于洛，盖年四十矣。一日颐偶瞑坐，时与游酢侍立不去，颐既觉，则门外雪深一尺矣。后历知浏阳、余杭、萧山三县，皆有惠政，民思之不忘。时安于州县，未尝求闻达，而德望日重，四方之士不远千里从之游，号曰龟山先生。会蔡京客张觷言于京曰：“今天下多故，事至此必败，宜亟引旧德老成置诸左右，庶几犹可及。”京问其人，觷以时对，京因荐之。会路允迪自高丽还，言高丽国王问龟山先生安在，乃召为秘书郎。

纲　庚子，二年，春正月，罢道学。

纲　林灵素有罪，放归田里。

目　灵素初与道士王允诚共为神怪之事，后忌其相轧，毒杀允诚，遂专用事。及都城水，帝遣灵素厌胜，方步虚城上，役夫争举梃将击之，走而免，帝始厌之。然横恣愈不悛，道遇皇太子弗敛避，太子入诉于帝。帝怒，以灵素为太虚大夫，斥还故里，命江端本通判温州察之。端本廉得其居处过制罪，诏徙置楚州，命下而灵素已死。

纲　二月，遣赵良嗣使金。

纲　夏六月，诏蔡京致仕。

目　京专政日久，公论益不与，帝亦厌薄之。子攸权势既与父相轧，浮薄者复间焉，由是父子各立门户，遂为仇敌。攸别居赐第，一日诣京，京正与客语，使避之。攸甫入，遽起握父手为眕视状，曰：“大人脉势舒缓，体中得无有不适乎？”京曰：“无之。”攸曰：“禁中方有公事。”即辞去。客窃窥见，以问京，京曰：“君固不解此邪？此儿欲以为吾疾而罢我耳。”阅数日，果以太师、鲁国公致仕，仍朝朔望。

纲　秋八月，金人来议攻辽及岁币，遣马政报之。

目　赵良嗣谓金主曰：“燕本汉地，欲夹攻辽，使金取中京大定府，宋取燕京析津府。”金主许之，遂议岁币。金主因以手札付良嗣，约金兵自平地松林趋古北口，宋兵自白沟夹攻，不然不能从。因遣勃蓳偕良嗣还，以致其言。帝使马政报聘，书云：“大宋皇帝致书于大金皇帝：远承示书，致罚契丹，当如来约，已差童贯勒兵相应，彼此兵不得过关。岁币之数，同于辽。”

纲　以余深为少傅。

纲　冬十月，加内侍梁师成太尉。

目　时帝留意礼文符瑞之事，师成善逢迎，希恩宠，帝命处殿中，凡御书号令皆出其手，多择善书吏习仿帝书，杂诏旨以出，外庭莫能辨。师成实不能文，而高自标榜，自言苏轼出子。时天下禁诵苏文，其尺牍在人间者皆毁去。师成诉于帝曰：“先臣何罪！”自是轼之文乃稍出。以翰墨为己任，四方俊秀名士必招致门下，往往遭点污。多置书画卷轴于外舍，邀宾客纵观，得其题识合意者辄密加汲引，执政、侍从可阶而升。王黼以父事之，称为恩府先生，蔡京父子亦谄附焉，都人目为“隐相”，所领职局至数十百，阶至开府仪同三司。布衣朱梦说上书论宦寺权太重，诏编管于池州。

纲　睦州人方腊作乱。

目　睦州清溪民方腊，世居县揭村，托左道以惑众。腊有漆园，造作局屡酷取之，腊怨而未敢发。时吴中困于朱勔花石之扰，比屋致怨，太学生邓肃进诗讽谏，帝不听，放肃归田里，勔益横。腊因民不忍，阴聚贫乏游手之徒，以诛勔为名，起作乱，自号圣公，建元永乐。置官吏将帅，以巾饰为别，自红巾而上凡六等。无弓矢介胄，惟以鬼神诡秘事相扇怵。焚室庐，掠金帛子女，诱胁良民为兵。人安于太平，不识金革，闻金鼓声即敛手听命，不旬日聚众至数万。

纲　十一月，余深罢，以王黼为少保太宰。

纲　十二月、方腊陷睦、歙、杭州，诏以童贯为江、淮、荆、浙宣抚使，发兵讨之。

纲　真腊入贡。

纲　辛丑，三年，春正月，邓洵武卒。

纲　童贯承诏罢苏、杭应奉局、花石纲。

纲　方腊陷婺州，又陷衢州。

目　衢守彭汝方被执，骂贼而死，贼屠其城。

纲　二月方腊陷处州。

纲　淮南盗宋江掠京东诸郡，知海州张叔夜击降之。

目　宋江起为盗，以三十六人横行河朔，转掠十郡，官军莫改婴其锋。知亳州候蒙上书，言“江才必有过人者，不若赦之，使讨方腊以自赎”。帝命蒙知东平府，未赴而卒。又命张叔夜知海州。江将至海州，叔夜使间者觇所向，江径趋海滨，劫巨舟十余，载卤获。叔夜募死士得千人，设伏近城，而出轻兵距海诱之战，先匿壮卒海旁，伺兵合，举火焚其舟。贼闻之皆无斗志，伏兵乘之，擒其副贼，江乃降。

纲　方腊寇秀州，官军败之。

纲　辽都统耶律余睹叛降金。

纲　夏四月，童贯合兵击方腊，破之，执腊以归。

目　二月，童贯、谭稹前锋水陆并进，腊乃宵遁，还清溪帮源洞。诸将刘延庆、辛兴宗、王渊等相继至，尽复所陷城。四月，贯等合兵击腊于帮源洞。腊众尚二十万，与官军力战而败，深据岩屋为三窟，诸将莫知所入。王渊裨将韩世忠潜行溪谷，问野妇得径，即挺身仗戈直前捣其穴，格杀数十人，擒腊以出。辛兴宗领兵截洞口，掠为己功，并取腊妻子及伪相方肥等五十二人，杀贼七万余人，其党皆溃。腊凡破六州五十二县，戕平民二百万，所掠妇女，自贼洞逃出，裸而缢于林中者相望百余里。

纲　五月，以郑居中领枢密院事。

纲　大蝗。

纲　安置御史中丞陈过庭于黄州。

目　过庭以睦寇窃发，尝上言：“致寇者蔡京，养寇者王黼，窜二人则寇自平。”又言：“朱勔父子本刑余小人，交结权近，窃取名器，罪恶盈积，宜正典刑以谢天下。”三人憾之，至是陷以罪，责黄州安置。

纲　秋七月，黑眚见于禁中。

目　元丰末，尝有物大如席，夜见寝殿上，而神宗崩。元符末，又见，哲宗崩。至大观间，渐昼见。政和以来大作，每出若列屋摧倒之声，其形仅丈余，仿佛如龟，黑气蒙之，不大了了，气之所及，腥血四洒。又或变人形，或为驴，昼夜出无时，多在掖庭及内殿，习以为常，人亦不大怖。又洛阳府畿内忽有物如人，或如犬，其色正黑，不辨眉目。始夜则掠小儿食之，后虽白昼入人家为患，所至喧然不安，谓之“黑汉”。有力者夜执枪自卫，亦有托以作过者，二年乃息。

纲　八月，加童贯太师，封楚国公。

纲　方腊伏诛。

纲　九月，以王黼为少傅，郑居中为少师。

纲　诏宦者李彦括民田于京东、西路。

纲　冬十月，诏童贯复领陕西、两河宣抚使。

纲　十一月，冯熙载罢。以张邦昌为中书侍郎，王安中、李邦彦为尚书左、右丞。

纲　金侵辽中京。

纲　壬寅，四年，春正月，以蔡攸为少保。

纲　金克辽中京，辽耶律延禧杀其子晋王敖卢干走云中。

纲　二月，管句太平观陈璀卒。

目　或问游酢以当今可以济世之人，酢曰：“四海人才，不能周知，以所识知，陈了翁其人也。”刘安世尝因瓘病，使人勉以医药自辅，曰：“天下将有赖于公，当力加保养，以待时用。”至是，卒于楚州。

纲　三月，金袭辽军，延禧走夹山。

纲　辽燕京留守李处温等以耶律淳称帝，遥废其主延禧为湘阴王。

纲　金克辽西京。

纲　诏童贯、蔡攸等勒兵巡边，以应金。

目　朝廷既与金约夹攻辽，以复燕、云，蔡京、童贯主之。郑居中力陈不可，谓京曰：“公为大臣，不能守两国盟约，辄造事端，诚非庙算。”京曰：“上厌岁币五十万故尔。”居中曰：“公独不思汉世和戎用兵之费乎？使百万生灵肝脑涂地，公实为之。”由是议寝。及金数败辽兵，童贯乃复乞举兵，居中又言“不宜幸灾而动，待其自毙可也”。时睦寇初平，帝亦悔于用兵，王黼独言曰：“中国与辽虽为兄弟之邦，然百余年间，彼之所以开边慢我者多矣。今而不取燕、云，女真即强，中原故地将不复为我有。”帝遂决意治兵。会闻耶律淳自立，乃以蔡攸副贯，勒兵十五万巡北边以应金。

纲　夏五月，童贯进兵击辽，败绩，退保雄州，诏班师。贬都统制种师道为右卫将军，致仕。

目　贯至高阳关，命都统制种师道护诸将进兵。师道谏曰：“今日之举，譬如盗入邻家，不能救，又乘之而分其室焉，无乃不可乎！”贯不听。耶律淳闻之，遣耶律大石、萧干御之。师道次白沟，辽人噪而前，师道前军统制杨可世败绩，师道退师雄州。帝闻兵败而惧，诏班师。辽使来言曰：“女真之叛本朝，亦南朝之所甚恶也。今射一时之利，弃百年之好，结豺狼之邻，基他日之祸，谓为得计可乎！救灾恤邻，古今通义，惟大国图之。”贯不能对。种师道复请许之和，贯不纳，而密劾师道助贼，王黼怒，责授师道右卫将军，致仕。

纲　六月，以王黼为少师。

纲　辽耶律淳死，其妻萧氏称太后，主国事。李处温伏诛。

纲　秋七月，诏童贯、蔡攸再举伐辽，以刘延庆为都统制。

纲　九月，除朝散郎宋昭名。

目　昭上书极言辽不可攻，金不可邻，异时金必败盟为中国患，乞诛王黼、童贯、赵良嗣等。且曰：“两国之誓，败盟者祸及九族。陛下以孝理天下，其忍忘列圣之灵乎！陛下以仁覆天下，其忍置河北之民于涂炭之中，而使肝脑涂地乎！”王黼大恶之，除昭名，编管海州。

纲　金遣使来，命赵良嗣报之。

纲　辽将郭药师以涿、易二州来降。

纲　冬十月，刘延庆及郭药师进兵攻辽。药师袭燕，败绩，延庆兵溃。

纲　以蔡攸为少傅，判燕山府。

纲　十一月，金人来议燕地。十二月，遣赵良嗣复如金，求营、平、滦三州。

纲　金克辽燕京，耶律淳妻萧氏奔天德。

纲　万岁山成，更名曰艮岳。

纲　癸卯，五年，春正月，金遣使来，赵良嗣复如金。

纲　良嗣至燕，与金主议燕京、西京之地，金主曰：“若宋必欲平、滦等州，则并燕京不与。”因以答书先示良嗣。良嗣读至“燕京用本朝兵力攻下，其租税当输本朝”。良嗣因曰：“租税随地，岂有与其地而不与其租税者。”粘没喝曰：“燕京自我得之，则当归我。大国熟计，若不早见与，请速退涿、易之师，无留我疆。”于是遣李靖与良嗣偕来。靖既入对，遂见王黼。黼谓靖曰：“租税，非约也。”上意以交好之故，欲以银绢充之。靖复请去年岁币，帝亦特许之，仍命良嗣与靖偕使。

纲　以王安中知燕山府，郭药师同知府事。

目　朝廷以金人将归燕，谋帅臣守之。左丞王安中请行，王黼赞于帝，遂以安中知燕山府，郭药师同知府事。诏药师入朝，礼遇甚厚，赐以甲第、姬妾，命贵戚大臣更互设宴。又召对于后苑延春殿，药师拜庭下，泣言：“臣在虏中，闻赵皇如在天上，不谓今日得望龙颜。”帝深褒称之，委以守燕。对曰：“愿效死！”又令取天祚以绝燕人之望。药师变色，言曰：“天祚，故主也，国破出走，臣是以降陛下。使臣毕命他所不敢辞，若使反故主，非所以事陛下，愿以付他人。”因涕泣如雨。帝以为忠，解所御珠袍及二金盆以赐。药师出谕其下曰：“此非吾功，汝辈力也。”即剪盆分给之。

纲　金以辽平州为南京，命张瑴留守。

纲　二月，以李邦彦、赵野为尚书左、右丞。

纲　三月，遣使如金。

目　赵良嗣至燕，谓金主曰：“本朝徇大国多矣，岂平、滦一事不能相从邪？”金主曰：“平、滦欲作边镇，不可得也。”辽议租税，金主曰：“燕租六百万，止取一百万。不然，还我涿、易旧疆，我且提兵按边。”良嗣曰：“本朝自以兵下涿、易，今乃云尔，岂无曲直邪！”且言御笔许十万至二十万，不敢擅增，乃令良嗣归报。金主谓之曰：“过半月不至，吾提兵往矣。”时左企弓尝以诗献金主曰：“君王莫听捐燕议，一寸山河一寸金。”故金人欲背初约，要求不已。良嗣行至雄州，以金书递奏。王黼欲功之速成，乃请复遣良嗣自雄州再往，使许辽人旧岁币四十万之外，每岁更加燕京代税钱一百万缗。金主大喜，遂遣银朮可持誓书草来，许以燕京及六州来归，而山后诸州，及西北一带接连山、川，不在许与之限。帝曲意从之，遣卢益、赵良嗣等持誓书往。金人又求粮，良嗣许以二十万石。

纲　夏四月，金人来归燕及涿、易、檀、顺、景、蓟之地，诏童贯、蔡攸班师。

纲　金袭辽延禧于青冢，获其子女、族属、从臣以归。延禧邀战，败绩，走云内。

纲　五月，以杨时为迩英殿说书。

目　时入对，言于帝曰：“熙宁之初，大臣文六艺之言以行其私，祖宗之法纷更殆尽。元祐继之，尽复祖宗之旧，煕宁之法一切废革。至绍圣、崇宁，抑又甚焉，凡元祐之政事著在令甲，皆焚之以灭其迹。自是分为二党，缙绅之祸，至今未殄。臣愿明诏有司，条具祖宗之法，著为纲目，有宜于今者举而行之，当损益者损益之，元祐、熙、丰，姑置勿问，一趋于中而已。”又言：“燕、云之师宜退守内地，以省转输之劳，募边民为弓弩手，以杀常胜军之势。”又言：“都城无高山巨浸以为阻卫，士人各异心，缓急不可倚仗，君臣警戒，正在无虞之时。”帝首肯之，除迩英说书。

纲　以王黼为太傅，总治三省事；郑居中为太保，蔡攸为少师。进封童贯为徐豫国公。居中辞不拜。

纲　辽延禧奔夏，都统萧特烈等以梁王雅里称帝。

纲　金遣使如夏。

纲　六月，金张瑴以平州来归。

目　金驱辽宰相左企弓等同燕京大家富民俱东徙，燕民流离道路，不胜其苦。过平州，遂入城言于张瑴曰：“左企弓不能守燕，致吾民如是。公今临巨镇，握强兵，尽忠于辽，使我复归乡土，人心亦惟公是望。”瑴遂召诸将领议，皆曰：“闻天祚兵势复振，出没漠南，公若仗义勤王，奉迎天祚以图兴复，先责左企弓等叛降之罪而诛之，尽归燕民，使复其业，而以平州归宋，则宋无不接纳，平州遂为藩镇矣。即后日金人加兵，内用营、平之军，外藉宋人之援，又何惧焉？”瑴又访于翰林学士李石，亦以为然。瑴乃遣张谦帅五百余骑传留守令，召左企弓等，数以十罪，皆缢杀之。瑴乃称保大三年，榜谕燕人复业，恒产为常胜军所占者悉还之。燕民既得归，大悦。

李石更名安弼，偕故三司使高党至燕京，说王安中曰：“平州形势之地，张瑴总练之才，足以御金人，安燕境，幸招致之。”安中令安弼党与至汴以闻。帝以手札付同知燕山府事詹度，第令羁縻之，而度促瑴内附，瑴乃遣张钧、张敦固持书来请降，王黼劝帝纳之。赵良嗣谏曰：“国家新与金盟，如此，必失其欢，后不可悔。”不听。

纲　郑居中卒，以蔡攸领枢密院事。

纲　秋七月，童贯致仕，以内侍谭稹为两河、燕山路宣抚使。

纲　禁元祐学术。

纲　中书言“福建印造司马光等文集”，诏令毁板，凡举人传习元祐学术者以违制论。寻又诏：“苏轼、黄庭坚等获罪宗庙，义不戴天，片文只语，并令焚毁勿存，违者以大不恭论。”

纲　八月，金阿骨打死，弟吴乞买立。

纲　冬十月，诏建平州为泰宁军，以张瑴为节度使。

目　金人闻瑴叛，遣阇母将三千骑来讨。瑴率兵拒之于营州，阇母以兵少，不交锋而退，瑴遂妄以大捷闻朝廷。拜瑴节度使，犒赏银绢数万。

纲　十一月，幸王黼第观芝。

纲　金人袭平州，张瑴奔燕山，平州人杀金使以拒守。

目　阇母无功而退，金主复使斡离不督阇母攻平州。会张瑴闻朝廷犒赐将至，喜而远迎，斡离不乘其无备袭之，与瑴战于城东；瑴败，宵奔燕山，王安中纳而匿之。平州都统张忠嗣及张敦固出降金，金遣使与敦固入谕城中，城中人杀其使者，立敦固为都统，闭门固守。

纲　诏杀张瑴，函首以畀金。

目　金人以纳叛来责，朝廷初不欲发遣，金人索之益急，王安中取貌类瑴者斩其首与之。金曰：“非瑴也。”遂欲以兵攻燕。朝廷不得已，令安中缢杀之，函其首，并瑴二子送于金，于是燕降将及常胜军士皆泣下。郭药师曰：“金人欲瑴即与，若求药师亦将与之乎！”安中惧，因力求罢，以蔡靖知燕山府事。自是，降将卒皆解体，而金人遂用此兴师矣。





纲鉴易知录卷七六


宋纪


徽宗皇帝


纲　甲辰，六年，春正月，夏称藩于金，金以边地畀之。

纲　三月，金人来索粮，不与。

纲　闰月，京师、河东、陕西地震。

纲　夏四月，起复李邦彦为尚书左丞。

纲　六月，金人陷平州。

纲　秋八月，谭稹罢，复以童贯领枢密院事，两河、燕山路宣抚使。

纲　九月，以白时中为太宰，李邦彦为少宰，赵野、宇文粹中为尚书左、右丞，蔡懋同知枢密院事。

纲　冬十一月，王黼有罪，免。

纲　十二月，诏蔡京复领三省事。

纲　河北、山东盗起。

纲　都城有女子生髭，诏度为道士。

目　都城中酒保朱氏女忽生髭，长六七寸，疏秀甚美，宛然一男子。特诏为道士。又有卖青果男子，孕而诞子。

纲　乙巳，七年，春正月，辽延禧如党项。二月，至应州，金将娄室获之以归。

纲　辽耶律大石称帝于起儿漫。

纲　夏四月，勒蔡京致仕。

纲　复元丰官制。

纲　六月，封宦者童贯为广阳郡王。

纲　前宝文阁待制刘安世卒。

目　安世为章惇、蔡卞、蔡京所忌，连贬窜，极远恶地无不历之，至是卒。安世少从学于司马光，平居坐不倾倚，书不草率，不好声色货利，忠孝正直，皆取则于光。除谏官，在职累年，正色立朝，其面折廷诤，或逢盛怒，则执简却立，俟威少霁，复前抗辞，旁列者见之，蓄缩耸汗。年既老，群贤凋丧略尽，岿然独存，以是名望益重。梁师成用事，能生死人，心服其贤，求得小吏吴默常趋走前后者，使持书啖以即大用。默劝为子孙计，安世笑谢曰：“吾若为子孙计，不至是矣。”还其书，不答。苏轼尝评元祐人物曰：“器之真铁汉。”

纲　秋八月，金吴乞买废辽延禧为海滨王。

纲　九月，有狐升御榻而坐。

目　时又有都城东门外鬻菜夫，至宣德门下，忽若迷罔，释荷担向门戟手，且詈云：“太祖皇帝、神宗皇帝使我来道，尚宜速改也。”逻卒捕之，下开封狱。一夕方省，则不知向者所为，乃于狱中尽之。

纲　冬十月，金将粘没喝、斡离不分道入寇。

纲　十一月，太常少卿傅察使金，不屈，死之。

目　察为金贺正使，至境上，遇斡离不兵，胁之使拜且降；不拜，左右捽之伏地，愈植立，反复论辨不屈，遂遇害。察，尧俞从孙也，十八登进士，蔡京尝欲妻以女，拒弗答。平居恂恂然若无所可否，及仓猝徇义，闻者莫不壮之，后谥忠肃。

纲　召种师道为两河制置使。

纲　十二月，童贯自太原逃归。金粘没喝陷朔、代州，遂围太原。

目　先是，金人遣使来，许割蔚、应州及飞狐、灵丘县，帝信之，遣童贯往受地。至太原，闻粘没喝自云中南下，贯乃使马扩、辛兴宗往，使谕以交割地事。扩至，粘没喝曰：“尔尚欲此两州两县邪？汝家别削数城来，可赎罪也！汝辈可即去。”扩还报，请贯速作备御，贯不从。既而粘没喝遣王介儒、撒离拇持书至太原，责以渝盟纳叛等事，词语甚倨。贯问之曰：“如此大事，何不素告我？”撒离拇曰：“兵已兴，何告为！宜速割河东、河北，以大河为界，用存宋朝宗社，乃报国也。”贯闻之气褫，不知所为，即欲假赴阙禀议为名，遁还京师。知太原府张孝纯止之曰：“金人渝盟，大王当会诸路将士极力枝梧。今大王去，人心必摇，是以河东与金也。河东既失，河北岂可保邪！愿少留，共图报国。兼太原地险城坚，人亦习战，未必金便能克也。”贯怒，叱之曰：“贯受命宣抚，非守土也。必欲留贯，置帅臣何为？”遂行。孝纯叹曰：“平生童太师作几许威望，及临事，乃蓄缩畏慑，奉头鼠窜，何面目复见天子乎！”粘没喝引兵降朔州，克代州，都巡检使李翼力战，被执，骂贼死。粘没喝遂进围太原，孝纯悉力固守。

纲　金斡离不入檀、蓟州，郭药师以燕山叛降金，金尽陷燕山州县。

纲　诏内侍梁方平帅卫士守黎阳。

纲　以皇太子为开封牧。

目　帝以金师日迫为忧。蔡攸探知帝意欲内禅，引给事中吴敏入对，宰执皆在，敏前奏事，且曰：“金人渝盟，举兵犯顺，陛下何以待之？”帝蹙然曰：“奈何！”时东幸计已定，命李棁先出守金陵，敏退诣都堂言曰：“朝廷便为弃京师计，何理也？此命果行，须死不奉诏！”宰执以为言，棁遂罢行，而以太子为开封牧。

纲　诏天下勤王，许臣庶直言极谏，罢道官及行幸诸局。

目　初，宇文虚中为童贯参议官，虚中以庙谟失策，主帅非人，将有纳侮自焚之祸，上书极言之，王黼大怒；又累建防边策议，皆不报。及金人南下，贯与虚中还朝，帝谓虚中曰：“王黼不用卿言，今事势若此，奈何！”虚中对曰：“今日宜先降诏罪己，更革弊端，俾人心天意回，则备御之事，将帅可以任之。”帝即命虚中草诏，帝览之曰：“今日不吝改过，可便施行。”虚中又请出宫人、罢道官及大晟府行幸局暨诸局务。

纲　召熙河经略使姚古、秦凤经略使种师中将兵入援。

纲　以吴敏为门下侍郎。

目　帝东幸之意益决，太常少卿李纲谓敏曰：“建牧之议，岂非欲委太子以留守之任乎？今敌势猖獗，非传太子以位号，不足以招徕天下豪杰。”敏曰：“监国可乎？”纲曰：“肃宗灵武之事，不建号不足以复邦，而建号之议不出于明皇，后世惜之。上聪明仁恕，公曷不为上言之。”翌日，敏入对，具以纲言白帝。帝即召纲入议，纲刺血上疏曰：“皇太子监国，礼之常也。今大敌入攻，安危存亡，在呼吸间，犹守常礼可乎！名分不正而当大权，何以号召天下？若假皇太子以位号，使为陛下守宗社，收将士心，以死捍敌，天下可保。”帝意遂决。明日，宰臣奏事，帝留李邦彦，语敏、纲所言；遂拜敏门下侍郎，草诏传位。

纲　帝传位于太子，太子即位，尊帝为教主道君太上皇帝，皇后为太上皇后。

纲　以李纲为兵部侍郎。

目　纲上书言：“方今中国势弱，君子道消，法度纪纲，荡然无统。陛下履位之初，当上应天心，下顺人欲，攘除外患，使中国之势尊，诛锄内奸，使君子之道长，以副道君皇帝付托之意。”召对延和殿，时金议割地，纲言：“祖宗疆土，当以死守，不可以尺寸与人。”帝嘉纳之，拜兵部侍郎。

纲　立皇后朱氏。

纲　以耿南仲签书枢密院事。

纲　遣给事中李邺使金。

目　告内禅，且请修好。邺至庆源府。斡离不欲还，郭药师曰：“南朝未必有备，不如姑行。”从之。

纲　太学生陈东上书，请诛蔡京等六人。

目　时天下皆知蔡京等误国，而用事者多受其荐引，莫肯为帝明言之。东率诸生上书曰：“今日之事，蔡京坏乱于前，梁师成阴贼于内，李彦结怨于西北，朱勔聚怨于东南，王黼、童贯又从而结怨于二虏，创开边隙，使天下势危如丝发。此六贼者，异名同罪，伏愿陛下擒此六贼，肆诸市朝，传首四方，以谢天下。”





钦宗皇帝


纲　丙午，钦宗皇帝靖康元年，春正月，诏中外臣庶直言得失。

目　自金人犯边，屡下求言之诏，事稍缓，则阴沮抑之，当时有“城门闭，言路开；城门开，言路闭”之语。

纲　梁方平之师溃于黎阳，金人遂渡河。

目　金斡离不陷相、浚二州。时方平帅禁旅屯于黎阳河北岸，金将迪古补奄至，方平奔溃。河南守桥者望见金兵旗帜，烧桥而遁，河北、河东路制置副使何灌帅兵二万退保滑州，亦望风迎溃，官军在河南者无一人御敌。金人遂取小舟以济，凡五日，骑兵方绝，步兵犹未渡也。旋渡旋行，无复队伍，金人笑曰：“南朝可谓无人，若以一二千人守河，我岂得渡哉！”遂陷滑州。

纲　以吴敏知枢密院事，李棁同知院事。

纲　窜王黼于永州；赐李彦死，并籍其家；放朱勔归田里。黼至雍丘，盗杀之。

纲　太上皇出奔亳州，遂如镇江。

目　帝闻斡离不济河，即下诏亲征，以蔡攸为太上皇帝行宫使，宇文粹中为副使，奉上皇东行以避敌。庚午，上皇如亳州，于是百官多潜遁。初，童贯在陕西募长大少年，号胜捷军，几万人，以为亲军，及自太原还京，适上皇南幸，贯即以是军自随。上皇过浮桥，卫士攀望号恸，贯惟恐行不速，使亲军射之，中矢而踣者百余人，道路流涕。蔡京亦尽室南行，为自全之计。辛巳，上皇至镇江。

纲　以李纲为尚书右丞、东京留守，兼亲征行营使。京师戒严。

目　宰执议请帝出幸襄、邓以避敌锋。行营参谋官李纲曰：“道君皇帝挈宗社以授陛下，委而去之，可乎？”帝默然。白时中谓都城不可守，纲曰：“天下城池岂有如都城者，且宗庙、社稷、百官、万民所在，舍此欲何之？今日之计，当整饬军马，固结人心，相与坚守，以待勤王之师。”帝问：“谁可将者？”纲曰：“白时中、李邦彦等虽未必知兵，然藉其位号，抚将士以抗敌锋，乃其职也。”时中勃然曰：“李纲莫能将兵出战否？”纲曰：“陛下不以臣庸懦，傥使治兵，愿以死报。”乃以纲为尚书右丞、东京留守。纲为帝力陈不可去之意，且言：“明皇闻潼关失守即时幸蜀，宗庙、朝廷毁于贼手。今四方之兵不日云集，奈何轻举以蹈明皇之覆辙乎！”会内侍奏中宫已行，帝色变，仓卒降御榻曰：“朕不能留矣。”纲泣拜，以死邀之，帝顾纲曰：“朕今为卿留。治兵御敌之事，专责之卿，勿致疏虞。”纲皇恐受命。宰臣犹请出幸不已，帝从之。纲趋朝，则禁卫擐甲，乘舆已驾矣。纲急呼禁卫曰：“尔等愿守宗社乎？愿从幸乎？”皆曰：“愿死守。”纲入见曰：“陛下已许臣留，复戒行，何也？今六军父子妻孥皆在都城，愿以死守，万一中道散归，陛下孰与为卫？敌兵已逼，知乘舆未远，以健马疾追，何以御之？”帝感悟而止，禁卫六军闻之无不悦者，皆拜伏呼万岁。乃命纲兼行营使，以便宜从事。纲治守战之具，不数日而毕。

纲　白时中免，以李邦彦为太宰，张邦昌为少宰，赵野为门下侍郎，王孝迪为中书侍郎，蔡懋为尚书左丞。

纲　遣使督诸道兵入援。

纲　金斡离不围京师，李纲力战御之。金人来议和，诏出内帑及括借士民金帛与之，遣康王构及少宰张邦昌往为质。

目　癸酉，斡离不军抵汴城，据牟驼冈。帝召群臣议之，李邦彦力请割地求和，李纲以为击之便。帝竟从邦彦计，命虞部员外郎郑望之及高世则使其军，未至，遇金使吴孝民来，因与偕还。是夜，金人攻宣泽门，李纲御之，斩获百余人，金人知有备，又闻道君已内禅，乃退。

甲戌，孝民入见，问纳张瑴事，令执送童贯、谭稹、詹度，且言曰：“上皇朝事已往，不必计。今少帝与金别立誓书结好，仍遣亲王、宰相诣军前可也。”帝因求大臣可使者，李纲请行，帝不许，而命李棁。纲曰：“安危在此一举，臣恐李棁怯懦，误国事也。”不听，遂命棁使金军。棁至，斡离不谓之曰：“汝家京城，破在顷刻，所以敛兵不攻者，徒以少帝之故，欲存赵氏宗社，我恩大矣。今若欲议和，当输金五百万两，银五千万两，牛、马万头，表段百万匹；尊金帝为伯父；归燕、云之人在汉者；割中山、太原、河间三镇之地，而以宰相、亲王为质，送大军过河，乃退尔。”因出事目一纸付棁，遣还。棁等唯唯，不敢措一言，遂与金使萧三宝奴、耶律忠、王汭等偕来。凡金人所要求，皆郭药师教之也。

乙亥，金人攻天津、景阳等门，李纲亲督战，募壮士缒城而下，自卯至酉，斩其酋长十余，杀其众数千人，何灌力战而死。丙子，棁至，李邦彦等力劝帝从金议，帝乃括借都城金、银及倡优家财，得金二十万两，银四百万两，而民间已空。李纲言：“金人所需金币，竭天下且不足，况都城乎！三镇，国之屏蔽，割之何以立国？至于遣质，则宰相当往，亲王不当往。若遣辩士姑与之议所以可不可者，宿留数日，大兵四集，彼孤军深入，虽不得所欲亦将速归；此时与之盟，则不敢轻中国，而和可久也。”李邦彦等言：“都城破在旦夕，尚何有三镇？而金币之数又不足较。”帝默然。纲不能夺，因求去。帝慰谕之曰：“卿第出治兵，此事当徐图之。”纲退，则誓书已成，称“伯大金国皇帝，侄大宋皇帝”，金币、割地、遣质、更盟，一依其言。遣沈晦以誓书先往，并持三镇地图示之。

庚辰，以张邦昌为计议使，奉康王构往金军为质以求成。初，邦昌与邦彦等力主和议，不意身自为质，及行，乃邀帝署御批，无变割地议，帝不许。康王与邦昌乘筏渡壕，自午至夜始达金营。康王，道君皇帝第九子，韦贤妃所生也。

纲　以唐恪同知枢密院事。

纲　都统制马忠败金人于顺天门。

目　金游骑大掠于城下，忠以京西募兵适至，击金人，败之于顺天门外。金师遂收敛为一，西路稍通，援兵得达。

纲　以路允迪签书枢密院事，如金粘没喝军。种师道帅师入援；以师道同知枢密院事，统四方勤王兵。

目　师道至洛，闻斡离不已屯东城下，或止师道，言“贼势方锐，愿少驻汜水以谋万全”。师道曰：“吾兵少，若迟回不进，形见情露，祇取辱焉。今鼓行而进，彼安能测我虚实？都人知吾来，士气自振，何忧贼哉！”揭榜沿道，言“种少保领西兵百万来”，遂抵京西，趋汴水南，径逼敌营。金人惧，徙砦稍北，敛游骑，但守牟驼冈，增垒自卫。

时师道年高，天下称为老种。帝闻其至，甚喜，开安上门，命李纲迎劳。师道入见，帝问曰：“今日之事，卿意若何？”对曰：“女真不知兵，岂有孤军深入人境，而能善其归乎！”帝曰：“业以讲好矣。”对曰：“臣以军旅之事事陛下，余非所敢知也。”遂拜同知枢密院事，充京畿、河北、河东宣抚使，统四方勤王兵及前后军，以姚平仲为都统制。师道时被病，命毋拜，许肩舆入朝。金使王汭在廷颉颃，望见师道，拜跪稍如礼。帝顾笑曰：“彼为卿故。”师道请“缓给金币于金，俟彼惰归，扼而歼诸河，计之上也”。李邦彦不从。

纲　以杨时为右谏议大夫兼侍讲。

目　时言：“今日之事，当以收人心为先；人心不附，虽有高城深池，坚甲利兵，不足恃也。童贯为三路大帅，弃军逃归，朝廷置之不罪，故梁方平之徒相继而遁。当正典刑，以为不忠之戒。自贯握兵二十余年，覆军杀将，驯至今日；比闻防城，仍用阉人，覆车之辙，不可复蹈。”疏上，遂有是命。

纲　贬梁师成为彰化节度副使，寻赐死。

纲　二月，都统制姚平仲将兵夜袭金营，不克而遁。

目　时朝廷日输金币于金，而金人需求不已，日肆屠掠。四方勤王之师渐至，李纲言：“金人贪婪无厌，凶悖日甚，其势非用师不可。且敌兵号六万，而吾勤王之师集城下者已二十余万，彼以孤军入重地，犹虎豹自投陷阱中，当以计取之，不必与角一旦之力。若扼河津，绝饷道，分兵复畿北诸邑，而以重兵临敌营，坚壁勿战，俟其食尽力疲，然后以一檄取誓书、复三镇，纵其北归，半渡而击之，此必胜之计也。”帝深然之，约日举事。种氏、姚氏皆素为山西巨室，平仲以父古方帅熙河兵入援，虑功名独归种氏，乃云：“士不得速战，有怨言。”帝闻之以语李纲，纲主其议，令城下兵缓急听平仲节度。帝日遣使趣师道战，师道欲俟其弟师中至，因奏言“过春分乃可击”。时相距才八日，帝以为缓；平仲请先期击之。二月朔，平仲帅步骑万人，夜斫敌营，欲生擒斡离不及取康王以归。夜半，帝遣中使谕李纲曰：“姚平仲已举事，卿速援之。”平仲方发，金候吏觉之，斡离不遣兵迎击。平仲兵败，惧诛，亡去。李纲率诸将出救，遂与金人战于幕天坡，以神臂弓射却之。师道复言：“劫寨已误，然兵家亦有出其不意者；今夕再遣兵分道攻之，亦一奇也。如犹不胜，然后每夕以数千人扰之，不十日贼遁矣。”李邦彦等畏懦，皆不果用。

纲　罢李纲以谢金人。

目　斡离不召诸使者诘责用兵违誓之故。张邦昌恐惧涕泣，康王不为动，金人异之，乃使王汭来致责，且请更以他王为质。汭至，李邦彦语之曰：“用兵乃李纲、姚平仲尔，非朝廷意也。”因罢李纲以谢金人，废亲征行营司。

时宇文虚中闻汴京急，驰归，收合散卒，得东南兵二万人，以便宜起李邈领之，令驻于汴、河。会姚平仲失利，援兵西来者皆溃，虚中缒而入京。帝欲遣人奉使辨劫营非朝廷意，大臣皆不欲行，虚中承命，慨然而往。

纲　太学生陈东上书，请复用李纲，诏以纲为尚书右丞、京城防御使。

纲　东等千余人上书于宣德门，言“李纲奋勇不顾，以身任天下之重，所谓‘社稷之臣’也。李邦彦、白时中、张邦昌、赵野、王孝迪、蔡懋、李棁之徒，庸缪不才，忌嫉贤能，动为身谋，不恤国计，所谓‘社稷之贼’也。陛下拔纲，中外相庆，而邦彦等疾如仇雠，恐其成功，因缘沮败。罢纲，非特堕邦彦等计中，又堕虏计中也。乞复用纲而斥邦彦等，且以阃外付种师道，宗社存亡在此举，不可不谨。”书奏，军民不期而集者数万人。帝乃复纲右丞，充京城四壁防御使。既而都人又言：“愿见种师道。”诏趋师道入城弹压。师道乘车而至，众搴帘视之，曰：“果我公也。”相麾声喏而散。吴敏奏东为士学录，东力辞以归。

纲　除元祐党籍学术之禁。

纲　更以肃王枢为质于金，康王构还。

目　宇文虚中冒锋镝至金营，次日，金遣王汭随虚中入城，要越王及李邦彦、吴敏、李纲并驸马曹晟等，与金银骡马之类，且欲御笔书定三镇界，方退军。明日，帝命肃王往代质，康王、张邦昌还。

纲　以徐处仁为中书侍郎，宇文虚中签书枢密院事。蔡懋罢。

纲　诏割三镇地以畀金，金斡离不引兵北去，京师解严。

目　初，金人犯城，蔡懋禁不得辄施矢石，将士积愤。及李纲复用，下令能杀敌者厚赏，众无不奋跃。金人惧，稍稍引却。至是，宇文虚中复奉诏如金，许割三镇地；斡离不得诏，遂不俟金币数足，遣韩光裔来告辞，退师北去，肃王从之，京师解严。

种师道请乘其半济击之，帝不许。师道曰：“异日必为国患。”御史中丞吕好问进言于帝曰：“金人得志，益轻中国，秋、冬必倾国复来。御敌之备，当速讲求。”不听。

纲　李邦彦免。

目　邦彦无所建明，惟阿顺趋诏而已，都人目为“浪子宰相”。

纲　以张邦昌为太宰，吴敏为少宰，李纲知枢密院事，耿南仲、李棁为尚书左、右丞。

纲　宇文粹中罢。

纲　姚古、种师中及府州将折彦质以兵入援。

目　姚古、种师中及府州帅折彦质各以兵勤王，凡十余万人，至汴城下，而斡离不已退。李纲请诏古等追之，且戒俟其间可击则击；而三省乃令护送出之，勿轻动以启衅。时大臣政令矛盾，故迄无成功。

纲　种师道罢。

目　中丞许翰言：“师道名将，沉毅有谋，不可使解兵柄。”帝谓其老难用，翰曰：“秦始皇老王翦而用李信，兵辱于楚；汉宣帝老赵充国而卒能成金城之功。自吕望以来，以老将收功者难一二数。师道智虑未衰，虽老，可用也。”帝不纳。翰又言：“金人此去，存亡所系，当令一大创，使失利去，则中原可保，四夷可服；不然，将来再举，必有不救之患。宜遣师邀击之。”帝亦不听。

纲　以杨时兼国子祭酒。

目　时知无不言，然不见听。及太学生留李纲、种师道，吴敏乞用时以靖太学，因召对，时言：“诸生忠于朝廷，非有他意，但择老成有行谊者为之长贰，则将自定。”帝曰：“无以逾卿。”遂用之。

纲　金粘没喝入威胜军，陷隆德府。

目　粘没喝攻太原，悉破诸县，独城中以张孝纯固守不下。平阳府叛卒导金兵入南北关，粘没喝叹曰：“关险如此，而使我过之，南朝可谓无人矣！”既过，知威胜军李植以城降，遂攻下隆德府，知府张确死之；进屯泽州。

纲　贬蔡京为秘书监，童贯为左卫上将军，蔡攸为大中大夫。

纲　梁方平伏诛。

纲　王孝迪罢。

纲　以聂昌为东南发运使，未行而罢。

目　初上皇南幸，童贯、高俅等以兵扈从。既行，闻都城受围，乃止东南邮传及勤王之师。道路籍籍，言贯等为变，朝议以户部尚书聂昌为发运使，往图之。李纲曰：“使昌所图果成，震惊太上，此忧在陛下；万一不果，是数人者挟太上于东南，求剑南一道，陛下将何以处之？莫若罢聂昌之行，请于太上，去此数人，自可不劳而定。”帝从之。

纲　金粘没喝还云中，留军围太原。

纲　三月，张邦昌、李棁免。

纲　以徐处仁为太宰，唐恪为中书侍郎，何为尚书右丞，许翰同知枢密院事。

目　帝召处仁问割三镇是否，处仁言“不当弃”，与吴敏议合，敏荐处仁可相，遂拜太宰。时进见者多论宣和间事，恪言于帝曰：“革弊当以渐，宜择今日之所急者先之，而言者不顾大体，至毛举前事，以快一时之愤，岂不伤太上之心哉！京、攸、贯、黼之徒，既从窜斥，姑可已矣，他日边事既定，然后白太上，请下一诏，舆天下共弃之，谁曰不可？”帝曰：“卿论甚善，为朕作诏书，以此意布告在位。”

纲　宇文虚中免。

纲　诏种师道屯滑州，姚古、种师中援三镇。古复隆德府、威胜军，师中追斡离不至北鄙而还。

目　诏：“金人要盟，终不可保。今粘没喝深入，南陷隆德，先败元约，朕夙夜追咎，已黜罢原主和议之臣，其太原、中山、河间三镇，保塞、陵寝所在，誓当固守。”于是命种师道为河北、河东宣谕使，驻滑州；姚古为河北制置使，种师中副之。古总兵援太原，师中援中山、河间。斡离不行至中山、河间，两镇皆固守不下，师中因进兵以逼之，斡离不遂出境。姚古以兵复隆德、威胜，扼南北关。

纲　诏李纲迎太上皇于南京。

目　时用事者言太上将复辟于镇江，人情危骇。既而太上还至南京，以书问改革政事之故，且召吴敏、李纲。或虑太上意不可测，纲曰：“此无他，不过欲知朝廷事尔。”纲往，具道皇帝圣孝思慕，请陛下蚤还京师。太上因及行宫止递角等事，纲曰：“当时恐金人知行宫所在，非有他也。”因言：“皇帝每得诘问之诏，辄忧惧不食。臣窃譬之，家长出而强寇至，子弟之任家事者不得不从宜措置，长者但当以其能保田园大计而慰劳之，苟诛及细故，则为子弟者何所逃其责邪！陛下回銮，臣谓宜有以大慰皇帝之心，勿问细故可也。”太上感悟，出玉带、金鱼、象简赐纲，且曰：“卿捍守宗社有大功，若能调和父子间，使无疑阻，当遂垂名青史。”纲遂具道太上意，帝始释然。

纲　夏四月，太上皇至京师。

目　太上将至，宰执进迎奉仪注，耿南仲议欲屏太上左右，车驾乃进。李纲言：“天下之理，诚与疑、明与暗而已。自诚明推之，可至于尧、舜，自疑暗推之，其患有不可胜言者。耿南仲不以尧、舜之道辅陛下，乃暗而多疑。”南仲怫然曰：“臣适见左司谏陈公辅，乃为李纲结士民伏阙者，乞下御史置对。”上愕然。纲曰：“臣与南仲所论国事也，南仲乃为此言，臣何敢复有所辨。”因求去，帝不允。

纲　立子谌为皇太子。

纲　以耿南仲为门下侍郎，赵野免。

纲　以种师道为两河宣抚使。

纲　复以诗赋取士，禁用王安石字说。

纲　召河南尹焞至京师，赐号和靖处士，遣还。

纲　焞，洛人，师事程颐，绍圣初尝应举，发策有诛元祐诸臣议，焞曰：“噫，尚可以干禄乎哉！”不对而出，告颐曰：“焞不复应进士举矣。”颐曰：“子有母在。”焞归告其母，母曰：“吾知汝以善养，不知汝以禄养。”颐闻之曰：“贤哉母也。”于是终身不就举，聚徒洛中，非吊丧问疾不出，士大夫宗仰之。种师道荐焞德行，召至京师，不欲留，赐号和靖处士遣还。户部尚书梅执礼及侍郎邵溥、中丞吕好问、中书舍人胡安国合奏：“焞言动可以师法，器识可以任大，乞擢用之。”不报。

纲　五月，罢王安石配享孔子，犹从祀庙庭。国子祭酒杨时致仕。

目　时上言：“蔡京用事二十年，蠹国害民，几危宗社，人所切齿，而论其罪者莫知其所本也。盖京以继述神宗为名，实挟王安石以图身利，故推尊安石，加以王爵，配享孔子庙庭。今日之祸，实安石有以启之。安石挟管、商之术，饰六艺以文奸言，变乱祖宗法度，当时司马光已言‘其为害当见于数十年之后’，今日之事，若合符契。其著为邪说以涂学者耳目，而败坏其心术者，不可缕数。伏望追夺王爵，明诏中外，毁去配享之象，使邪说淫辞不为学者之惑。”疏上，诏罢安石配享，降居从祀之列。

时诸生习用王氏学以取科第者已数十年，不复知其非，忽闻杨时目为邪说，群谕籍籍。于是中丞陈过庭、谏议大夫冯澥上疏诋时，乃罢时祭酒，诏改给事中。时力辞，遂以徽猷待制致仕。

时居谏垣九十日，凡所论列，皆切于世道，而其大者则辟王氏，排和议，论三镇不可弃云。

纲　诏种师中、姚古进军太原。师中与金人战于杀熊岭，败绩，死之；古军溃。

目　太原围不解，诏种师中由井陉，与姚古掎角。师中进次平定军，乘胜复寿阳、榆次等县，留屯真定。时粘没喝避暑还云中，留兵分就畜牧，觇者以为将遁，告于朝，许翰信之，数遣使趣师中出战，责以逗挠。师中叹曰：“逗挠，兵家大戮也。吾结发从军，今老矣，忍受此为罪乎！”即日办严，约姚古及张灏俱进，而辎重赏犒之物皆不暇从行。师中抵寿阳之石坑，为金将完颜活女所袭，五战三胜；回趋榆次，至杀熊岭，去太原百里。姚古将兵至威胜，统制焦安节妄传粘没喝将至，故古与灏皆失期不至。师中兵饥甚，敌知之，悉众攻右军，右军溃，而前军亦奔，师中独以麾下死战，自卯至巳，士卒发神臂弓射退金人，而赏赉不及，皆愤怨散去，所留才百人。师中身被四创，力疾斗死。师中老成持重，为时名将，既死，诸军无不夺气。金乘胜进兵迎古，遇于盘陀，古兵溃，退保隆德。事闻，李纲召安节斩之，安置古于广州，而赠师中少师。

纲　六月，诏谏官极论阙失。

目　右正言崔上疏曰：“谏议大夫冯澥，近上章言：‘熙宁、元丰之间，士无异论，太学之盛也。’澥尚敢为此奸言乎！王安石除异己之人，著三经之说以取士，天下靡然雷同，陵夷至于大乱，此无异论之效也。蔡京又以学校之法驭士人如驭卒伍，有一异论，累及学官。其苛锢多士固已密矣，而澥犹以为太学之盛，欺罔不已甚乎！仁宗、英宗选敦朴敢言之士以遗子孙，安石目为流俗，一切逐去；司马光复起而用之，元祐之治天下安于泰山。及蔡京得志，引门生故吏，更持政柄，倡绍述之论以欺人主，使天下一于谄佞。绍述同风俗，而天下同于欺罔；绍述理财，而公私竭；绍述造士，而人才衰；绍述开边，而塞尘犯阙矣。京之术破坏天下已极，尚忍使其余蠹再破坏邪！京奸邪之计大类王莽，而朋党之众则又过之，愿斩之以谢天下。”

纲　召种师道还，以李纲为两河宣抚使。

目　京师自金兵退，上下恬然，置边事于不问，李纲独以为忧，数上备边御敌之策，不见听用。每有谋议，复为耿南仲等所沮。及姚古、种师中败溃，种师道以病丐归，南仲等请弃三镇，纲言不可，乃以纲为宣抚使，刘副之，以代师道；又以解潜为制置副使，以代姚古。纲言：“臣书生，实不知兵。在围城中，不得已为陛下料理兵事；今使为大帅，恐误国事。”因拜辞，不许。或谓纲曰：“公知所以遣行之意乎？此非为边事，欲缘此以去公，则都人无辞尔。公不起，上怒且不测，奈何！”许翰复书“杜邮”二字以遗纲，纲不得已受命，帝手书裴度传以赐之。宣抚司兵仅万二千人，纲请银绢钱各百万，仅得二十万。庶事皆未集，纲乞展行期，御批以为迁延拒命，趣召数四。纲入对，帝曰：“卿为朕巡边，便可还朝。”纲曰：“臣之行，无复还理。臣以愚直，不容于朝，使既行之后，无有沮难，则进而死敌，臣之愿也；万一朝廷执议不坚，臣自度不能有为，即当求去，陛下宜察臣孤忠以全君臣之义。”上为感动。陛辞，又为上道唐恪、聂昌之奸，任之必误国，言甚激切。

纲　路允迪免。

纲　谪左司谏陈公辅监合州酒税。

目　公辅居职敢言，耿南仲指为李纲之党，公辅因自列，且辞位。复言：“李纲书生，不知军旅，遣援太原，乃为大臣所陷，后必败事。”时宰怒其言，斥监合州酒务。

纲　天狗星陨。

纲　彗出紫微垣。

纲　秋七月，窜蔡京于儋州，道死。童贯、赵良嗣伏诛。

纲　李纲至怀州，诸军溃于太原。

目　纲留河阳十余日，练士卒，修整器甲之属，进次怀州，造战车，期兵集大举，而朝廷降诏罢所起兵。纲上疏言：“秋高马肥，敌必深入，宗社安危，殆未可知。防秋兵尽集，尚恐不足，今河北、河东日告危急，未有一人一骑以副其求，奈何甫集之兵又皆散遣！且以军法勒诸路起兵，而以寸纸罢之，臣恐后时有所号召，无复应者矣！”疏上，不报，趣赴太原。纲乃遣解潜屯威胜军，刘屯辽州，幕官王以宁与都统制折可求、张思正等屯汾州，范琼屯南北关，皆去太原五驿，约三道并进。时诸将皆承受御画，事皆专达，进退自如，宣抚司徒有节制之名，多不遵命。于是刘兵先进，金人并力御之，兵溃。潜与敌遇于关南，亦大败。思正等领兵十七万，与张灏夜袭金娄室军于文水，小捷，明日战，复大败，死者数万人。可求师溃于子夏山。于是威胜军、隆德府、汾、晋、泽、绛民皆渡河南奔，州县皆空。

纲　八月，复以种师道为两河宣抚使，召李纲还。

目　纲以张灏等违节制而败，又上疏极论节制不专之弊，且言：“分路进兵，贼以全力制吾孤军，不若合大兵由一路进。”及范世雄以湖南兵至，因荐为宣抚判官，方欲会合亲率击虏，会以议和止纲进兵；纲亦求罢，遂代还。

纲　金粘没喝、斡离不复分道入寇。

纲　徐处仁、吴敏、许翰罢，以唐恪为少宰，何为中书侍郎，陈过庭为尚书左丞，聂昌同知枢密院事，李回签书院事。

纲　九月，金粘没喝陷太原，副都总管王禀等死之。

目　粘没喝乘胜急攻太原，知府张孝纯力竭不能支，城遂陷，孝纯被执，既又释而用之。副都总管王禀负原庙中太宗御容赴汾水死，通判方笈、转运韩揆等三十人皆被害。金分兵陷汾州，知州张克戬毕力扞御，城破犹巷战，不克，乃南向拜，自引决，一家死者八人。

纲　蔡攸、朱勔伏诛。

纲　以王为尚书左丞。

纲　罢李纲知扬州，谪中书舍人刘珏、胡安国于远州。

目　安国初为太学博士，蔡京恶其异己，坐事除名，张商英相始得复官。帝即位，召赴京师，入对，言：“明君以务学为急，圣学以正心为要。”语甚剀切，日昃始退。耿南仲闻其言而恶之，力间于帝，帝不为动。中丞许翰入见，帝谓曰：“卿识胡安国否？”翰对曰：“自蔡京得政，士大夫无不受其笼络；超然远迹，不为所污，如安国者实鲜。”遂除中书舍人。

及言者论李纲专主战议，丧师费财，罢知扬州。舍人刘珏当制，谓纲勇于报国，吏部侍郎冯澥言珏为纲游说，珏坐贬。安国封还词头，且论澥越职论事，耿南仲大怒，何从而挤之，遂出知通州。

安国在省一月，多在告之日，及出，必有所论列。或曰：“事之小者，盍姑置之。”安国曰：“事之大者，无不起于细微。今以小事为不必言，至于大事又不敢言，是无时可言也。”人服其论。

纲　罢西南勤王兵。

目　金师日逼，南道总管张叔夜，陕西制置使钱盖，各统兵赴阙。唐恪、耿南仲专主和议，函檄止诸军勿前，遣给事中黄谔由海道使金以请和。

纲　金斡离不陷真定，都钤辖刘竧死之。

目　种师闵及金斡离不战于井陉，败绩，斡离不遂入天威军，犯真定。竧率众昼夜搏战，久之城陷，竧巷战，麾下稍稍散亡，竧顾其弟曰：“我大将也，可受贼戮乎！”因挺刃欲夺门出，不果，自缢死。知府李邈被执北去。

纲　冬十月，安置李纲于建昌军。

纲　金遣使来。

纲　罢御史中丞吕好问。

目　金人复至，大臣不知所出，遣使讲解。金人佯许，而攻略自如。诸将以和议故，皆闭壁不出。好问乃请“亟集沧、滑、邢、相之戍以遏奔冲，而列勤王之师于畿邑以卫京城”。疏入，不省。金人陷真定，攻中山，上下震骇，廷臣狐疑相顾，犹以和议为辞。好问率台属劾大臣“畏懦误国”，坐贬知袁州；帝闵其忠，下迁吏部侍郎。

纲　召种师道还，寻卒。

目　师道次河阳，遇王汭，揣敌必大举，亟上疏请幸长安以避其锋。大臣以为怯，召还，以范讷代之。师道寻卒，谥曰忠宪。

纲　十一月，诏百官议三镇弃守。

目　先是遣王云使金军，许以三镇赋入之数，至是云还言：“金人必欲得三镇，不然则进兵取汴都。”中外震骇，诏集从官于尚书省议割三镇。百官多请割与以纾国祸，何曰：“三镇，国之根本，奈何一旦弃之！且金人无信，割亦来，不割亦来。”唐恪、耿南仲等力主割地，论辨不已，因曰：“河北之民皆吾赤子，弃地则并其民弃之，为民父母而弃其子可乎！”帝悟，乃止。

纲　金粘没喝陷河东诸州郡；李回、折彦质师溃，金人遂渡河，陷西京。诏冯澥使金军请和。

纲　下哀痛诏，征兵于四方。

纲　诏王云副康王构使金军，许割三镇。至磁州，州人杀云，构还次相州。

目　云固请康王往使，诏云以资政殿学士副王使斡离不军，许割三镇。王由滑、濬至磁州，守臣宗泽迎谒曰：“肃王一去不返，今敌又诡辞以致大王。其兵已迫，复去何益，愿勿行！”先是，王云奉使过磁、相，劝两郡撤近城民舍，运粟入堡，为清野之计，民怨之。及是次磁，会康王出谒嘉应神祠，云在后，民遮道谏王勿北去，厉声指云曰：“真奸贼也！”执云杀之。

时斡离不军济河，游奕日至磁城下踪迹王所在。知相州汪伯彦亟以帛书请王如相，服櫜鞬，部兵以迎于河上。王遂行，至相，劳伯彦曰：“他日见上，当首以京兆荐公。”由是受知。议者以为是役云不死，王必至金，无复还理。

相州汤阴人岳飞，少负气节，家贫力学，尤好左氏春秋、孙吴兵法，有神力，能挽弓三百斤，弩八石。刘宣抚真定，募敢战士，飞舆焉，屡擒剧贼。至是，因刘浩以见，王以为承信郎。

纲　何罢。以陈过庭为中书侍郎，孙傅为尚书右丞。

纲　以郭京为成忠郎，选六甲兵以御金。

纲　遣耿南仲、聂昌使金军，许尽割两河地。昌为绛人所杀，南仲奔相州。

目　斡离不亦遣使来议割两河地，帝许之，命耿南仲如河北斡离不军。聂昌如河东粘没喝军。昌行至绛，钤辖赵子清麾众杀昌，抉其目而脔之。南仲与金使王汭偕行，至卫州，卫乡兵欲杀汭，汭脱去，南仲遂奔相州，以帝旨谕康王起河北兵入卫京师，因联署募兵榜揭之，人情始安。

纲　以孙傅同知枢密院事，曹辅签书院事。

纲　以范致虚为陕西五路宣抚使，会兵入援。

纲　金人入怀州，知州事霍安国等死之。

纲　金斡离不、粘没喝围京城，要帝出盟。

目　斡离不自真定趋汴，仅二十日至城下。粘没喝自河阳来会，使刘晏来要帝出盟。时西南两道援兵，为唐恪、耿南仲遣还，于是四方无一人至者。城中惟卫士及弓箭手七万人，乃以万人分作五军，备缓急救护，命姚友仲、辛永宗分领之，以五万七千人分四壁守御。

纲　李回免。

纲　南道都总管张叔夜将兵勤王。

目　叔夜闻召，即日自将中军，令子伯奋将前军，仲雄将后军，合三万余人与金游兵转战而前。至都下，帝御南熏门见之，军容甚整。入对，言“贼锋甚锐，愿如明皇之避禄山，暂诣襄阳，以图幸雍”。帝不答。

纲　复元丰三省官名。

纲　以何为门下侍郎。

纲　闰月，唐恪免，以何为尚书右仆射，兼中书侍郎。

纲　冯澥至自金军，以为尚书左丞。

纲　诏张叔夜签书枢密院事，将兵入城。

纲　诏康王构为天下兵马大元帅。

目　殿中侍御史胡唐老言：“康王奉使至磁，为士民所留，乃天意也。乞就拜为大元帅，俾率天下兵入援。”何以为然，密草诏稿上之。帝令募死士，得秦仔、刘定等四人，遣持蜡诏如相州，拜王为兵马大元帅，陈遘为元帅，汪伯彦、宗泽为副元帅，使尽起河北兵速入卫。仔至相州，于顶发中出诏，王读之呜咽，军民感动。

纲　彗星出，长竟天。

纲　郭京出御金军，败走，京城陷；帝如金营请降。

目　金人攻通津、宣化门，何数趣郭京出师，京徙期再三。至是，京尽令守御人下城，毋得窃窥，因大启宣化门出攻金师。京与张叔夜坐城楼上，金兵分四翼噪而前；京兵败，退走，堕死于护龙河，填尸皆满，城门急闭。京白叔夜曰：“须自下作法。”因下城引余众南遁。金兵遂登城，四壁兵皆溃，京城遂陷。帝闻城陷，恸哭曰：“不用种师道言，以至于此！”

何欲亲率都民巷战，金人宣言议和退师，乃止。帝闻金人欲和而退，命何及济王栩使其军以请成。粘没喝、斡离不曰：“自古有南即有北，不可相无也。今之所议，期在割地而已。”还，言金人欲邀上皇出郊，帝曰：“上皇惊忧而疾，必欲之出，朕当亲往。”遂如粘没喝军，奉表请降。喜和议成，既归都堂，作会饮酒，谈笑终日。

纲　十二月，康王构帅师入卫，次于东平。

目　康王开大元帅府于相州，有兵万人，分为五军而进。既渡河，次于大名。宗泽以二千人与金人力战，破其三十余砦，履冰渡河见王曰：“京城受围日久，入援不可缓。”王纳之。既而知信德府梁扬祖以三千人至，张俊、苗傅、杨沂中、田师中等皆在麾下，兵威稍振。会帝遣曹辅赍蜡诏至，云“金人登城不下，方议和好，可屯兵近甸毋动”。汪伯彦等皆信之，宗泽独曰：“金人狡谲，是欲款我师尔。君父之望入援，何啻饥渴，宜急引军直趋澶渊，次第进垒，以解京城之围。万一敌有异谋，则吾兵已在城下。”伯彦难之，劝王遣泽先行。王乃命泽趋澶渊，自是泽不得预帅府事矣。耿南仲及伯彦请移军东平，从之。

纲　帝至自金营，遣使如两河割地以畀金。

目　帝还宫，士庶及太学生迎谒，帝掩面大哭曰：“宰相误我父子。”观者无不流涕。金遣使来索金一千万锭，银二千万锭，帛一千万匹。于是大括金银。以陈过庭、折彦质等为割地使，如河东、北割地以畀金。又分遣欧阳珣等二十人持诏而往。珣尝上书，极言：“祖宗之地，尺寸不可以与人。”复抗论：“当与力战。战败而失地，他日取之直；不战而割地，他日取之曲。”时宰怒欲杀珣，乃以珣为将作监丞，奉使割深州。珣至深州城下，恸哭谓城上人曰：“朝廷为奸臣所误至此，吾已办死来矣，汝等宜勉为忠义报国！”金人怒，报送燕，焚死之。

纲　范致虚会师入援，至邓州，师溃。





纲鉴易知录卷七七


宋纪


钦宗皇帝


纲　丁未，二年，春正月，诏两河民降金民，不从。

目　陈过庭至两河，民坚守不奉诏。至是，复诏两河民开门出降，民犹不肯。

纲　帝命太子监国，复如金军。

目　金人索金、银急，且再邀帝至营。帝有难色。何、李若水以为无虞，劝帝行。帝乃命孙傅辅太子监国，而与、若水等复如金营。唐恪闻之，曰：“一之为甚，其可再乎！”门宣赞舍人吴革亦白曰：“天文帝座甚倾，车驾若出，必堕虏计。”不听。

纲　河东割地使刘自经于金军。

目　至金营，金人使仆射韩正馆之僧舍，谓曰：“国相知君，今用君矣。”曰：“偷生以事二姓，有死不为也。”正曰：“军中议立异姓，欲以君为正代。与其徒死，不若北去取富贵。”仰天大呼曰：“有是乎！”归，书片纸曰：“贞女不事二夫，忠臣不事二君。况主辱臣死，以顺为正者妾妇之道，此予所以必死也！”使亲信持归，报其子子羽等，即沐浴更衣，酌巵酒而缢。金人叹其忠，瘗之寺西冈上，遍题窗壁以识其处。凡八十日，乃就敛，颜色如生。

纲　副元帅宗泽大败金人于卫州。

目　泽自大名至开德，与金人十三战，皆捷，遂以书劝康王檄诸道兵会京城。又移书北道总管赵野，河东、北路宣抚范讷，知兴仁府曾楙合兵入援，三人皆以泽为狂，不答。泽遂以孤军进至卫南，先驱云：“前有敌营”，泽挥众直前，与战，败之，转战而东。敌益生兵至，泽将王孝忠战死，前后皆敌垒，泽下令曰：“今日进退等死，不可不死中求生。”士卒知必死，无不一当百，斩首数千；金人大败，退却数十里。泽计敌众势必复来，乃暮徙其营。金人夜至，得空营，大惊，自是惮泽，不敢复出兵。泽出其不意，遣兵过大河袭击，败之。

纲　辽耶律大石建都于虎思。

纲　大风霾，云雾四塞。

纲　二月，金劫上皇及后妃、太子、宗戚至其军。吏部侍郎李若水死之。

目　帝自如金营，都人日出迎驾，而粘没喝留不遣。太学生徐揆上书请帝还宫，金人取而杀之。

吴乞买得帝降表，遂废帝及太上皇帝为庶人。知枢密院事刘彦宗请复立赵氏，不许。丁卯，金人令翰林承旨吴、吏部尚书莫俦入城，令推立异姓堪为人主者，且邀上皇出城。孙傅曰：“吾惟知吾君可帝中国尔。若立异姓，吾当死之。”京城巡检范琼逼上皇与太后御犊车出宫。郓王楷及诸妃、公主、驸马及六宫有位号者皆行，独元祐皇后孟氏以废居私第获免。

初金人檄开封尹徐秉哲，尽取诸王、皇孙、妃、主，凡得三千余人，秉哲悉令衣袂相联属而往。

金人逼帝及上皇易服。若水抱帝而哭，诋金人为狗辈。金人曳若水出，击之，败面，气结仆地。金人又逼上皇召皇后、太子；孙傅留太子不遣。吴、莫俦督胁甚急，范琼恐变生，以危言詟卫士，遂擁皇后、太子共车而出。傅曰：“吾为太子傅，当同死生。”遂以留守事付王时雍，从太子出；百官军吏奔随太子号哭，太子亦呼云：“百姓救我！”哭声震天。至南熏门，范琼力止傅，金守门者曰：“所欲得太子，留守何预？”傅曰：“我宋之大臣，且太子傅也，当死从。”遂宿门下以待命。若水在金营旬日，粘没喝召问立异姓状，若水因骂之为剧贼。粘没喝令拥之去，若水反顾，骂益甚。谓其仆曰：“我为国死，职尔，奈并累若属何！”又骂不绝口，监军挝破其唇，噀血骂愈切，至以刃裂颈断舌而死。金人相与言曰：“辽国之亡，死义者十数，南朝惟李侍郎一人。”

纲　金人大括金帛，杀户部尚书梅执礼等。

纲　康王构次于济州。

目　王有众八万，分屯济、濮诸州。金人遣甲士及中书舍人张征赍蜡诏自汴京至，命王以兵付副帅而还京。王问计于左右，后军统制张俊曰：“此金人诈谋尔。今大王居外，此天授，岂可徒往！”因请进兵，王遂如济州。既而金人谋以五千骑取康王，吕好问闻之，遣人以书白王曰：“大王之兵，度能击则邀击之；不然，即宜远避。”

纲　金人议立异姓，执孙傅、张叔夜及御史中丞秦桧。

目　吴、莫俦复召百官议立异姓，众莫敢出声。王时雍问于、俦、二人得言敌意在张邦昌，时雍未以为然。适尚书员外郎宋齐愈至自金营，众问金人意所主，齐愈取片纸书“张邦昌”三字示之。时雍乃决，遂以邦昌姓名入议状，张叔夜不肯署状，金人执叔夜及孙傅置军中。粘没喝召叔夜绐之曰：“孙傅不立异姓，已杀之；公年老大家，岂可与傅同死！”叔夜曰：“世受国恩，义当与之存亡。今日之事，有死而已！”金人皆义之。太常寺簿张浚、开封士曹赵鼎、司门员外郎胡寅皆逃入太学，不书名。唐恪书名，饮药而死。已而时雍复集百官诣秘书省，俾范琼谕众以立邦昌意，众唯唯。时雍先署状以率百官，御史马伸独奋曰：“吾曹职为争臣，岂容坐视！”乃与御史吴给约中丞秦桧共为议状，愿复嗣君以安四方，且论邦昌当上皇时蠹国乱政，以致社稷倾危。金人怒，执桧去。

纲　三月，金立张邦昌为楚帝。门宣赞舍人吴革率众讨邦昌，不克而死。

目　金人奉册宝至，邦昌北向拜舞，受山即位，号大楚。门宣赞舍人吴革，耻屈节异姓，率内亲事官数百人，皆先杀其妻孥，焚所居，举义金水门外。范琼诈与合谋，令悉弃兵仗，乃从后袭之，杀百余人，捕革，并其子杀之。是日风霾，日晕无光。百官惨沮，邦昌亦变色，唯王时雍、吴、莫俦、范琼等欣然以为有佐命功。邦昌心不安，拜官皆加权字。

纲　夏四月，金人以二帝及后妃、太子、宗戚三千人北去。

目　斡离不胁上皇、太后与亲王、皇孙、驸马、公主、妃嫔及康王母韦贤妃、康王夫人邢氏等由滑州去，粘没喝以帝、后、太子、妃嫔、宗室及何、孙傅、张叔夜、陈过庭、司马朴、秦桧等由郑州去，而归冯澥、曹辅、孙觌、汪藻、郭仲荀等于张邦昌。邦昌率百官遥辞二帝于南薰门，众恸哭，有仆绝者。京师为之一空。

宗泽在卫，闻二帝北行，即提军趋滑，走黎阳，至大名，欲径渡河，据金人归路，邀还二帝，而勤王之兵卒无至者，遂不果。

纲　张邦昌号哲宗废后孟氏曰宋太后。

目　吕好问谓邦昌曰：“相公欲真立邪，抑姑塞敌意而徐为之图也？”邦昌曰：“是何言也？”好问曰：“相公知中国人情所向乎？特畏女真兵威尔。女真既去，能保如今日乎？大元帅在外，元祐皇后在内，此殆天意。盍亟还政，可转祸为福。且省中非人臣所处，宜寓直殿庐。车驾未还，下文书不当称圣旨。为今计者，当迎元祐皇后，请康王早正大位，庶获保全。”监察御史马伸具书，请邦昌速奉迎康王，极陈逆顺利害。邦昌读其书，气沮，乃尊元祐皇后为宋太后，迎居延福宫，而遣人至济州访康王。

纲　五月，康王即皇帝位于南京，大赦，改元。

目　吕好问谓邦昌曰：“天命人心皆归康王，相公先遣人推戴，则功无在相公右者。若抚机不发，他人声罪致讨，悔可追邪！”邦昌乃复遣谢克家往奉迎。王时雍曰：“骑虎者势不得下，所宜熟虑。他日噬脐，悔无及矣！”邦昌不听。克家至济州劝进，王不许，张俊曰：“大王，皇帝亲弟，人心所归，当早正大位。”既而邦昌又遣蒋思愈等持书诣济州，自陈：“所以勉循金人推戴者，欲权宜一时，以纾国难尔，非敢有他也。”王复书与之，而谕宗泽等，以为“邦昌受伪命之人，义当诛讨；然虑事出权宜，未可轻动，合移师近都，按甲观变”。泽复书谓：“邦昌篡乱，踪迹已无可疑。今二圣、诸王悉渡河而北，惟大王在济，天意可知，宜亟行天讨，兴复社稷，不可不断。”好问亦遣人来言：“大王不自立，恐有不当立而立者。”

邦昌又遣谢克家及王舅忠州防御使韦渊，奉大宋受命宝诣济州，复以手书号太后曰元祐皇后，入居禁中，垂帘听政，以俟复辟。克家等至济州，王恸哭受之，命克家还京办仪物。

皇后命太常少卿汪藻草手书告中外，俾王嗣统，其略曰：“历年二百，人不知兵，传序九君，世无失德。虽举族有北辕之衅，而敷天同左袒之心。乃眷贤王，越居近服。汉家之厄十世，宜光武之中兴；献公之子九人，惟重耳之尚在。兹乃天意，夫岂人谋！”济州父老诣军门，言“州四旁望见城中火光属天，请即皇帝位”。会宗泽及权应天府朱胜非来言：“南京，艺祖兴王之地，取四方中，漕运尤易。”王遂决意趋应天府。

既发济州，鄜延副总管刘光世自陕州来会，王以光世为五军都提举。西道都总管王襄、宣抚司统制官韩世忠皆以师来会。

王至应天，邦昌来见，伏地恸哭请死，王抚慰之。王时雍等奉乘舆服御至，群臣劝进者益众。王命筑坛于府门之左，五月庚寅朔，王登坛受命。毕，恸哭，遥谢二帝，遂即位于府治。改元建炎，大赦。是日元祐皇后在东京撤帘。

纲　遥上靖康帝尊号曰孝慈渊圣皇帝。以黄潜善为中书侍郎，汪伯彦同知枢密院事。尊哲宗废后孟氏为元祐太后，遥尊韦氏为宣和皇后，遥立夫人邢氏为皇后。以张邦昌为太保，封同安郡王，五日一赴都堂参决大事。

纲　耿南仲免，召李纲为尚书右仆射，兼中书侍郎。

目　纲再贬宁江，金兵复至，渊圣悟和议之非，召纲为开封尹。行次长沙，被命即帅湖南勤王师入援，未至，而京城失守。至是，召拜右相，趋赴行在所。中丞颜岐、右谏议大夫范宗尹咸沮之，帝皆不听。汪伯彦、黄潜善自谓有攀附之劳，拟必为相，及召纲于外，二人不悦，遂与纲忤。纲行至太平，上疏曰：“兴衰拨乱之主，非英哲不足以当之。英则用心刚，足以莅大事而不为小故之所摇；哲则见善明，足以任君子而不为小人之所间。愿陛下以汉之高、光，唐之太宗，国朝之艺祖、太宗为法。”

纲　冯澥免，以吕好问为尚书右丞。

目　元祐太后遣好问奉手书诣应天，帝劳之曰：“宗庙获全，卿之力也。”除尚书右丞。后李纲以群臣在围城中不能执节，欲悉按其罪。好问曰：“王业艰难，政宜含垢，绳以峻法，惧者众矣。”纲乃止。

纲　窜李邦彦、吴敏、蔡懋、李棁、宇文虚中、耿南仲、郑望之、李邺等于远州。

纲　追贬蔡确、蔡卞、邢恕等官。

纲　签书枢密院事张叔夜自杀于金军。

目　叔夜即北迁，道中惟时饮水，义不食其粟。至白沟，御者曰：“过界河矣。”叔夜乃矍然起，仰天大呼，遂不复语。明日，扼吭而死。朝廷闻叔夜死，赠开府仪同三司，谥忠文。

纲　金人陷河中府及解、绛、慈、隰诸州。

目　金娄宿以重兵压河中，权府事郝仲连力战，外援不至，度不能守，先自杀其家人，已而城陷，与其子致厚皆不屈而死。

纲　以宗泽知襄阳府。

目　泽见帝应天，陈兴复大计。帝欲留泽，黄潜善等沮之，故出。

纲　安置监察御史张所于江州。

目　靖康中，所以蜡书冒围募河北兵，士民得书喜曰：“朝廷弃我，犹有一张察院能拔而用之。”应募者十七万人，由是所声震河北。帝即位，遣所按视陵寝，所还上言曰：“河东、河北，天下之根本。昨者误用奸臣之谋，始割三镇，继割两河，其民怨入骨髓，至今无不扼腕，若因而用之，则可藉以守，否则两河兵民无所系望，陛下之事去矣！”且请帝亟还京城，因具言有五利：“奉宗庙保陵寝，一也；慰安人心，二也；系四海之望，三也；释河北割地之疑，四也；早有定处而一意于边防，五也。夫国之安危，在乎兵之强弱与将相之贤不肖，而不在乎都之迁与不迁也。诚使兵弱而将士不肖，虽渡江而南，安能自保！”帝欲以其事付所。会所言黄潜善奸邪不可用，恐害新政。潜善引去，帝留之，乃罢所言职，安置江州。

纲　六月，李纲至行在，固辞相位，不许。

目　纲至，入见，涕泗交集，帝为动容。纲力辞相位，帝曰：“朕知卿忠义、智略久矣，其勿辞。”纲顿首泣谢。且言：“昔唐明皇欲相姚崇，崇以十事要说，皆中一时之病。今臣亦以十事仰干天听，陛下度其可行者赐之施行，臣乃敢受命。”一曰议国是，谓“中国之御四夷，能守而后可战，能战而后可和，而靖康之末皆失之。今莫若先自治，专以守为策，俟吾政事修，士气振，然后可议大举”。二曰议巡幸，谓“车驾不可不一至京师，见宗庙以慰都人之心，度未可居则为巡幸之计。天下形势，长安为上，襄阳次之，建康又次之，皆当诏有司预为之备”。三曰议赦令，谓“祖宗登极，赦令皆有常式。前日赦书，乃以张邦昌伪赦为法；如赦恶逆及罪废官尽复官职，皆不可行，宜悉改正”。四曰议僭逆，谓“张邦昌为国大臣，不能临难死节，而挟金人之势易姓改号，宜正典刑，垂戒万世”。五曰议伪命，谓“国家更大变，鲜有仗节死义之十，而受伪官者不可胜数。昔肃宗平贼，污伪命者以六等定罪，宜仿之以厉士风”。六曰议战，谓“军政久废，士气怯惰，宜一新纪律，信赏必罚，以作其气”。七曰议守，谓“敌情狡狯，势必复来，宜于尚河、江、淮，措置控御，以扼其冲”。八曰议本政，谓“政出多门，纲纪紊乱，宜一归之中书，则朝廷尊”。九曰议久任，谓“靖康间进退大臣太速，功效蔑著，宜慎择而久任之，以责成功”。十曰议修德，谓“上始膺天命，宜益修孝悌恭俭，以副四海之望而致中兴”。翌日，班纲议于朝，惟僭逆、伪命二事留中不出。

纲　以黄潜善为门下侍郎。

纲　安置张邦昌于潭州，贬放其党有差。

目　李纲以僭逆、伪命二事留中，言于帝曰：“二事，乃今日刑政之大者。邦昌当道君朝，在政府者十年，渊圣即位，首擢为相，方国家祸难，金人为易姓之谋，邦昌如能以死守节，推明天下戴宋之义，以感动其心，敌人未必不悔祸而存赵氏。而邦昌方以为得计，偃然正位号，处宫禁，擅降伪诏，以止四方勤王之师。及知天下之不与，乃不得已，请元祐太后垂帘听政，而议奉迎。邦昌僭逆始末如此，而议者不同，臣请以春秋之法断之。夫春秋之法，人臣无将，将而必诛。赵盾不讨贼则书以弑君。今邦昌已僭位号，敌退而止勤王之师，非特将与不讨贼而已。刘盆子以汉宗室为赤眉所立，其后以十万众降，光武但待之以不死。邦昌以臣易君，罪大于盆子，不得已而自归，朝廷既不正其罪，又尊崇之，此何理也？陛下欲建中兴之业，而尊崇僭逆之臣以示四方，其谁不解体！又伪命臣僚，一切置而不问，何以厉天下士大夫之节！”时执政中有议不同者，帝召黄潜善等语之，潜善主邦昌甚力，帝顾吕好问曰：“卿昨在围城中知其故，以为何如？”好问附潜善，持两端。纲言：“邦昌僭逆，岂可留之朝廷，使道路指目曰‘此亦一天子’哉！”因泣拜曰：“陛下必欲用邦昌，第罢臣。”帝颇感动。汪伯彦乃曰：“李纲气直，臣等所不及。”帝乃出纲奏，责授邦昌昭化军节度副使，潭州安置。并安置王时雍、徐秉哲、吴、莫俦、李擢、孙觌于高、梅、永、全、柳、归州，而颜博文、王绍以下论罪有差。

纲　赠李若水、霍安国、刘官，诏诸路访死节之臣以闻。

纲　以李纲兼御营使。

目　纲既受命，拜谢，有旨兼充御营使。入对，言曰：“今国势不逮靖康间远甚，然而可为者，陛下英断于上，群臣辑睦于下，庶几中兴可图，然非有规模而知先后缓急之序，则不能以成功。夫外御强敌，内销盗贼，修军政，变士风，裕邦财，宽民力，改弊法，省冗官，诚号令以感人心，信赏罚以作士气，择帅臣以任方面，选监司郡守以奉行新政，俟吾所以自治者，政事已修，然后可以问罪金人，迎还二圣，此谓规模也。至于当急而先者，则在于料理河北、河东。盖两路，国之屏蔽，料理稍就，然后中原可保，而东南可安。今河东所失者恒、代、太原、泽、潞、汾、晋，河北所失者真定、怀、卫、浚，其余诸郡皆为朝廷守。两路士民兵将皆推豪杰以为首领，多者数万，少者不下万人，朝廷不因此时置司遣使以大慰抚之，分兵以援其危急，臣恐粮尽力疲，坐受金人之困，虽怀忠义之心，危迫无告，必且愤怨朝廷，金人因得抚而用之，皆精兵也。莫若于河北置招抚司，河东置经制司，择有材略者为之，使宣谕天子恩德，所以不忍弃两河于敌国之意。有能全一州复一郡者，以为节度、防御、团练使，如唐之方镇，使自为守，非惟绝其从敌之心，又可资其御敌之力，使朝廷永无北顾之忧，最今日之先务也。”帝善其言，问谁可任者，纲荐张所、傅亮。亮，西人，习古兵法。纲与语，谓可为大将，因奏用之。

纲　子旉生，大赦。

纲　还元祐党籍及元符上书人官爵。

纲　以汪伯彦知枢密院事。

纲　遣宣义郎傅雱使金军，通问二帝。

目　初，黄潜善白遣雱为祈请使，又遣太常少卿周望为通问使，俱未行。李纲上言：“尧、舜之道，孝弟而已。今日之事，正当枕戈尝胆，内修外攘，使刑政修而中国强，则二帝不俟迎请而自归。不然，虽冠盖相望，卑辞厚礼，恐亦无益。今所遣使，但当奉表通问，致思慕之意可也。”帝从之，遂命纲草表，付雱以往，且致书于粘没喝。

纲　立沿河、江、淮帅府。

纲　以张悫同知枢密院事，兼提举户部财用。

目　初，悫为计度都转运使，帝为大元帅，募诸道兵勤王。悫飞踵道，建议印给盐钞以便商旅，不阅旬得缗钱五十万以佐军。帝即位，以为户部尚书。至是，除同知枢密院事，兼提举户部财用。

悫建言：“三河之民，怨敌深入骨髓，恨不歼殄其类以报国家之仇。请因唐人泽潞步兵雄边子弟遗意，募民联以什伍，而寓兵于农，使合力抗敌，谓之巡社。其法：五人为甲，五甲为队，五队为部，五部为社，皆有长。五社为一都，社有正副，二都社有都副总首。甲长以上免身役，所结五百人以上，借补官有差。”论者以其法精详，前此言民兵者皆莫之及。诏集为书行之，隶安抚司。

纲　吕好问罢知宣州。

目　侍御史王宾论“好问尝污伪命，不可立新朝”。帝曰：“邦昌僭号之初，好问募人赍帛书道京师内外之事；金人甫退，又遣人劝进。考其心迹，非他人比。”好问自惭，力求去，且言“邦昌僭号之时，臣若闭门洁身，实不为难，徒以世被国恩，所以受贤者之责，冒围赍书于陛下”。疏入，除资政殿学士，知宣州，以恩封东莱郡侯。

纲　以宗泽为东京留守。泽累表请帝还京师，不报。

目　泽在襄阳，闻黄潜善复倡和议，上疏曰：“自金人再至，朝廷未尝命一将，出一师，但闻奸邪之臣朝进一言以告和，暮入一说以乞盟，终至二圣北迁，宗社蒙耻。臣意陛下赫然震怒，大明黜陟，以再造王室。今即位四十日矣，未闻有大号令，但见刑部指挥云：‘不得謄播赦文于河之东西，陕之蒲、解。’是褫天下忠义之气，而自绝其民也。臣虽驽怯，当躬冒矢石，为诸将先，得捐躯报国恩，足矣！”帝览其言而壮之。及开封尹阙，李纲言：“绥复旧都，非泽不可。”乃以为东京留守、知开封府。时敌骑留屯河上，金鼓之声日夕相闻，而京城楼橹尽废，兵民杂居，盗贼纵横，人情汹汹。泽威望素著，既至，首捕诛舍贼者数人，下令曰：“为盗者，赃无轻重悉从军法。”由是盗贼屏息。因抚循军民，修治楼橹，屡出师以挫敌，上疏请帝还京师。时真定、怀、卫间敌兵甚盛，方密修战具，为入攻之计，泽以为忧。乃渡河约诸将，共议事宜，以图收复，而于京城四壁，各置使以领招集之兵。造战车千二百乘，又据形势立坚壁二十四所于城外，尚河鳞次为连珠砦，连结河东、河北山水砦忠义民兵，于是陕西、京东、西诸路人马咸愿听泽节制。泽又开五丈河以通西北商旅。守御之具既备，累表请帝还京，而帝用黄潜善计，决意幸东南，不报。

秉义郎岳飞犯法将刑，泽一见奇之，曰：“将材也！”会金人攻汜水，以五百骑授飞，使立功赎罪。飞大败金人而还，升飞为统制而谓之曰：“尔智勇材艺，古良将不能过，然好野战，非万全计。”因授飞阵图。飞曰：“阵而后战，兵法之常，运用之妙，在乎一心。”泽是其言，飞由此知名。

纲　金斡离不卒。

纲　诏诸路募兵买马，劝民出财。

目　李纲言：“熙、丰间，内外禁旅五十九万。今禁旅单弱，何以捍强敌而镇四方！莫若取财于东南，募师于西北，若得数十万，付诸将以时练之，不久皆成精兵，此最为急务。”于是诏陕西、河北、京东、西路募兵十万，更番入卫；河北西路括买官民马，劝民出财助国。纲又言：“步不足以胜骑，骑不足以胜车。请以战车之制，颁于京东、西路，使制造而教习之。”

纲　以张所为河北招抚使。

目　所招徕豪杰，擢王彦为都统制。时岳飞上书言：“勤王之师日集，宜乘敌怠而击之。黄潜善、汪伯彦辈不能承圣意恢复，奉车驾日益南，恐不足系中原之望。愿陛下乘敌穴未固，亲率六军北渡，则将士作气，中原可复。”坐越职言事夺官。归诣所，所以飞为中军统领，问之曰：“尔能敌几何？”飞曰：“勇不足恃，用兵在先定谋。栾枝曳柴以败荆，莫敖采樵以致绞，皆谋定也。”所矍然曰：“君殆非行伍中人。”飞因说所曰：“国家都汴，恃河北以为固，苟冯据要冲，峙列重镇，一城受围，则诸城或挠或救，金人不能窥河南，而京师根本之地固矣。招抚诚能提兵压境，飞唯命是从。”所大喜，借补飞武经郎。

纲　秋七月，以王为河东经制使，傅亮副之。

纲　以许翰为尚书右丞。

纲　右谏议大夫宋齐愈以罪弃市。

目　齐愈附黄潜善、汪伯彦，上疏论李纲募兵、买马、括财三事之非，不报。章拟再上，其乡人嗛齐愈者，窃其草示纲。时方论僭逆附伪之非，而齐愈实书邦昌姓名以示众者，于是逮齐愈于狱。齐愈引伏，遂命戮于东市。

纲　以范致虚知邓州。

目　李纲尝言：“车驾巡幸之所，关中为上，襄阳次之，建康为下。陛下纵未能行上策，犹当且适襄、邓，示不忘故都，以系天下之心。不然，中原非复我有，车驾还阙无期矣。”帝乃谕两京以还都之意，读者感泣。

既而有诏欲幸东南避敌，纲极言其不可，且曰：“自古中兴之主，起于西北，则足以据中原而有东南；起于东南，则不能复中原而有西北。盖天下精兵健马，皆在西北，若委中原而弃之，岂惟金人将乘间以扰内地，盗贼亦将蜂起为乱，跨州连邑，陛下虽欲还阙，不可得矣，况欲治兵胜敌，以归二圣哉！夫南阳光武之所兴，有高山峻岭可以控扼，有宽城平野可以屯兵，西邻关、陕可以召将士，东达江、淮，可以运谷粟，南通荆、湖、巴、蜀可以取财货，北距三都，可以遣救援。暂议驻跸，乃还汴都，策无出于此者。今乘舟顺流而适东南，固甚安便，第恐一失中原则东南不能必其无事，虽欲退保一隅不可得也！况尝降诏许留中原，人心悦服，奈何诏墨未干，遽失大信。”帝乃许幸南阳，以范致虚知邓州，修城池，缮宫室，输钱谷以实之。而汪伯彦、黄潜善阴主扬州之议。或谓纲曰：“外论汹汹，咸谓东幸已决。”纲曰：“国之存亡于是焉分，吾当以去就争之。”

纲　元祐太后如扬州。

目　帝从汪伯彦、黄潜善言，将幸扬州以避敌。诏副都指挥使郭仲荀奉太后先行，六官及卫士家属皆从，遣使诣汴京迎奉太庙神主赴行在。

纲　门宣赞舍人曹勋以上皇手书至自金。

目　上皇在燕山，谓门宣赞舍人曹勋曰：“我梦四日并出，此中原争立之象，不知中原之民尚肯推戴康王否？”因出御衣绢半臂，亲书其领中曰：“便可即真，来救父母。”又谕勋曰：“如见康王，第言有清中原之策，悉举行之，毋以我为念。”康王夫人邢氏，闻勋南还，亦脱所御金环，使内侍持付勋曰：“幸为我白大王，愿如此环，得早相见也。”勋遂间行至南京，以御衣进。帝泣以示辅臣。勋因建议募死士入海，至金东境，奉上皇由海道归。执政难之，出勋于外。

纲　八月，以李纲、黄潜善为尚书左、右仆射兼门下、中书侍郎。

目　纲尝侍帝，论及靖康时事，帝曰：“渊圣勤于政事，省览章奏，至终夜不寐。然卒至播迁，何也？”纲对曰：“人主之职在知人。进君子，退小人，则大功可成；否则衡石程书无益也。”因勉帝以明恕尽人言，恭俭足国用，英果断大事。帝嘉纳之。纲所论谏，其言切直，帝初无不容纳；至是惑于黄潜善、汪伯彦之言，常留中不报。

纲　更号元祐太后曰隆祐太后。

纲　召河东经制副使傅亮还行在。罢李纲提举洞霄宫。

目　傅亮军行十余日，黄潜善等以为逗遛，令东京留守宗泽节制亮军，即日渡河。亮言措置未就而渡河，恐误国事。李纲为之请，潜善等不以为然。纲言：“招抚、经制二司，臣所建明，而张所、傅亮，又臣所荐用。今黄潜善、汪伯彦沮所、亮，所以沮臣。臣每鉴靖康大臣不和之失，事未尝不与潜善、伯彦议而后行，而二人设心如此，愿陛下虚心观之。”既而召亮赴行在，纲言：“圣意必欲罢亮，乞付黄潜善施行，臣得乞身归田里。”纲退而亮竟罢。纲乃再疏求去，帝曰：“卿所争细事，胡乃尔？”纲言：“方今人材，将帅为急，恐非小事。臣昨议迁幸，与潜善、伯彦异，宜为所嫉。然臣东南人，岂不愿陛下东下为安便哉！顾一去中原，后患有不可胜言者！愿陛下以宗社为心，以生灵为意，以二圣未还为念，勿以臣去而改其议。臣虽去左右，不敢一日忘陛下。”泣辞而退。或曰：“公决于进退，于义得矣，如谗者何？”纲曰：“吾知尽事君之道，不可则全进退之节，患祸非所恤也！”会侍御史张浚劾纲以私意杀宋齐愈，且论其买马、招军之罪。潜善、伯彦等复力排纲，请帝去之，遂罢纲为观文殿大学士；浚论纲不已，乃落职，止提举洞霄宫。凡在相位七十七日。纲罢，而招抚、经制司废，车驾遂东幸，两河郡县相继沦陷。凡纲所规画军民之政，一切废罢。金兵益炽，关辅残毁，而中原盗贼蜂起矣。

纲　杀太学生陈东、布衣欧阳澈。

目　东自丹阳召至，未得对，会李纲罢，乃上书乞留纲而罢黄潜善、汪伯彦；不报。又上疏请帝亲征以还二圣，治诸将不进兵之罪以作士气，车驾宜还京师勿幸金陵；又不报。

会抚州布衣欧阳澈徒步诣行在，伏阙上书，极诋用事大臣。潜善遽以语激怒帝，言“若不亟诛，将复鼓众伏阙”。书独下潜善所，府尹孟庾召东议事。东请食而行，手书区处家事，字书如平时，已，乃授其从者曰：“我死，尔归，致此于吾亲。”食已，如厕，吏有难色，东笑曰：“我陈东也，畏死即不敢言，已言肯逃死乎！”吏曰：“吾亦知公，安敢相迫！”顷之，东具冠带出，别同邸，乃与澈同斩于市。四明李猷赎尸瘗之。东初未识纲，特以国故，为之死，识与不识皆为流涕。

纲　许翰罢。

目　李纲罢，翰言：“纲忠义英发，舍之无以佐中兴。今罢纲，臣留无益。”力求去，帝不许。及陈东见杀，翰谓所亲曰：“吾与东皆争李纲者，东戮于市，吾在朝堂可乎？”乃为东、澈著哀辞，而八上章求罢，遂以资政殿大学士提举洞霄宫。

纲　封子旉为魏国公。

纲　安置河北招抚使张所于岭南。

纲　都统制王彦等渡河，败金人于新乡，进次太行。金人围之，彦兵溃，走保共城。

目　彦率岳飞等十一将，部七千人渡江，至新乡，金兵盛，彦不敢进，飞独引所部鏖战，夺其纛而舞，诸军争奋，遂复新乡。明日，战于侯兆川，飞身被十余创，士皆死战，又败之。会食尽，诣彦壁乞粮，彦不许。飞乃引兵益北，与金人战于太行山，擒其将拓跋耶鸟。居数日，又与敌遇，飞单骑持丈八铁枪，刺杀其将黑风大王，金人败走。飞知彦不悦己，遂率所部复归宗泽，泽复以为统制。

彦以屡胜，因傅州郡。金人以为大军至，率骑数万薄彦垒，围之数匝。彦以众寡不敌，溃围出走，诸将败去。彦独保共城西山，遣腹心结两河豪杰围再举。金人购求彦急，彦虑变，夜寝屡迁。其部曲觉之，相率刺面作“赤心报国，誓杀金贼”八字，以示无他意。彦益感励，抚爱士卒，与同甘苦。未几，两河响应，忠义民兵首领傅选、孟德、刘泽、焦文通等皆附之，众十余万，绵亘数百里，皆受彦约束。金人患之，召其首领，俾以大兵破彦垒。首领跪而泣曰：“王都统砦坚如铁石，未易图也。”金人乃间遣骑兵挠彦粮道，彦勒兵待之，斩获甚众。

纲　张邦昌伏诛。

纲　金尽陷河北州郡。

纲　冬十一月，帝如扬州。

目　先是黄潜善、汪伯彦力主幸东南，许景衡亦言：“建康天险可据。”帝从之，诏淮、浙沿海诸州，增修城壁，招训民兵，以备海道。又命扬州守臣吕颐浩缮修城池。至是，谍者言金人欲犯江、浙，诏暂驻淮甸，捍御稍定，即还京阙。宗泽上疏谏曰：“京师，天下腹心，不可弃也。昔景德间契丹寇澶渊，王钦若江南人，劝幸金陵；陈尧叟阆中人，劝幸成都；惟寇准毅然请亲征，卒用成功。”因条上五事，其一言黄潜善、汪伯彦赞南幸之非。泽前后建议，辄为汪、黄所抑，二人每见泽奏至，皆笑以为狂。于是帝决意幸扬州。十月朔，帝登舟。

时两河虽多陷于金，而其民怀朝廷恩，所在结为红巾，出攻城邑，皆用建炎年号，金人稍稍引去，及闻帝南幸，无不解体。泽复上疏言：“欲遣闾勍、王彦各统大军尽平贼垒，望陛下早还京阙。臣之此举，可保万全。或奸谋蔽欺，未即还阙，愿陛下从臣措画，勿使奸臣沮抑，以误社禝大计！陈师鞠旅，尽扫胡尘，然后奉迎銮舆还京，以塞奸臣之口，以快天下之民。”帝优诏答之。

纲　十一月，窜李纲于鄂州。

目　寻责授单州团练使，安置于万安军。

纲　遣朝奉郎王伦使金。

目　伦，旦之族孙也，家贫无行，为任侠，往来京、洛间，数犯法，幸免。至是，选能专对者使金问二帝起居，乃假伦刑部侍郎，充大金通问使，合门舍人朱弁副之。至云中，见粘没喝议事。时金方大举南下，伦邀说百端，粘没喝不听。

先是渊圣自云中徙燕山，始与太上皇相见，居于愍忠寺。至是，并迁于霫郡。霫，古溪国也，在燕山北千里。

纲　以张悫为中书侍郎，颜岐、许景衡为尚书左、右丞，郭三益同知枢密院事。

纲　十二月，金人分道入寇，遂陷西京；留守孙昭远走死，河东经制使王引兵遁蜀。





纲鉴易知录卷七八


南宋纪


高宗皇帝


纲　戊申，高宗皇帝建炎二年，春正月，金人陷邓州，范致虚出奔，安抚使刘汲死之，京西州郡皆陷。

纲　金将兀朮犯东京，宗泽败之。

纲　金兀朮自郑抵白沙，去汴京密迩，都人震恐。僚属入问计，宗泽乃对客围棋，笑曰：“何事张皇！刘衍等在外，必能御敌。”乃选精锐数千，使绕出敌后，伏其归路。金人方与衍战，伏兵起，前后夹击之，金人果败。

粘没喝据西京，与泽相持。泽遣部将阎中立、郭俊民、李景良等帅兵趋郑，遇敌大战，兵败，中立死之，俊民降，景良遁去。泽捕景良，斩之。既而俊民与金将史姓者持书来招泽，泽皆斩之。刘衍还，金人复入滑，泽部将张往救之。至滑，众寡不敌，或请少避之，曰：“避而偷生，何面目见宗公！”力战而死。泽闻急，遣王宣往援，已不及，因与金人大战，破走之。泽以宣知滑州，金自是不复犯东京。

泽得金将辽臣王策于河上，解其缚，问金之虚实，得其详，遂决大举之计。召诸将谓曰：“汝等有忠义心，当协谋剿敌，期还二圣，以立大功。”言讫泣下，诸将皆听命。金人屡战不利，悉引去。宗泽复上疏请帝还京，曰：“臣为陛下保护京城，自去年秋至今春，又三月矣。陛下不早回，则天下之民何依戴？”不报。泽威声日著，敌闻其名，常尊惮之。对南人言，必曰“宗爷爷”。

纲　金人破永兴军，经略使唐重死之。

纲　窜内侍邵成章于南雄州。

目　时所在盗起，汪伯彦、黄潜善匿不以闻。成章上疏言二人必误国；帝怒，除名，编管南雄州。

纲　以刘豫知济南府。

目　豫，景州人，为河北提刑。金人南侵，豫弃官避地真州，张悫荐之，起知济南。时盗起山东，豫不愿行，请易东南一郡，执政不许，豫忿而去。

纲　二月，金人陷淮宁，知府向子韶死之。

目　金人昼夜攻城，子韶率军民固守，遣人诣宗泽乞援，未至，城陷。金人欲降之，子韶骂不屈，遂为所杀，阖门皆遇害。事闻，赐谥忠毅。淮宁初陷时，杨时闻之，曰：“子韶必死矣！”盖知其素守云。

纲　金粘没喝焚西京而去。三月，翟进复之，诏以进为京西北路安抚使。

纲　夏西月，金兀朮复入西京，翟进击走之。

纲　工部侍郎兼侍讲杨时罢。

目　帝初即位，除时工部侍郎，陛对，言“古圣贤之君，未有不以兴学为务”，除兼侍讲。以老求去，遂提举洞霄宫。时在东〔郡〕（都），所交皆天下士，先达陈瓘、邹浩，皆以师礼事时。暨渡江，东南学者推时为程氏正宗。

纲　以信王榛为河外兵马都元帅。五月，下诏还京师，不果。

目　时宗泽招抚群盗聚城下，又募兵储粮，召诸将约日渡河，诸将皆掩泣听命。泽乃上疏，大略言：“祖宗基业可惜，陛下父母兄弟蒙尘沙漠，日望救兵。西京陵寝为贼所占，今年寒食节未有祭享之地，而两河、二京、陕右、淮甸，百万生灵，陷于涂炭。乃欲南幸河外，盖奸邪之臣一为贼虏方便之计，二为奸邪亲属皆已津置在南故也。今京城已增固，兵械已足备，人气已勇锐，望陛下毋沮万民敌忾之气，而循东晋既覆之辙。”奏至，或言信王榛有渡河入汴之谋，帝乃降诏择日还京。

纲　许景衡罢。

目　时朝廷有大政事，景衡必请间极谏，黄潜善、汪伯彦以为异己，因共以渡江南幸之议为景衡罪，罢之。景衡行至瓜洲，得暍疾卒，谥忠简。景衡得程颐之学，志虑忠纯，议论不与时俯仰。既卒，帝思之曰：“朕自即位以来，执政忠直，遇事敢言，惟许景衡尔。”

纲　定诗赋、经义试士法。

目　元祐中科举以经义、诗赋兼取，绍圣以来罢试诗赋，至是命参酌元祐科举条制，定试士法。中书省请习诗赋，举人不兼经义，习经义人止习一经，解试、省试并计数各取，通定高下，殿试仍对策三道。故事，廷试上十名，内侍先以卷奏定高下。帝曰：“取士当务至公，岂容以己意升降！自今勿先进卷。”

纲　以朱胜非为尚书右丞。以宇文虚中充金国祈请使。虚中降金。

纲　诏御营统制韩世忠会宗泽以御金，王彦引兵屯滑州。

目　时得报虏分道渡河，诏世忠与泽率所部迎敌。泽闻王彦聚兵太行山，欲大举趋太原，泽即以彦为忠州防御使，制置河北军事。恐彦孤军不可独进，召彦计事。彦悉召诸寨指授方略，以俟会合，乃以万余人先发，金人以重兵蹑其后，而不敢击。既至汴，泽令宿兵近甸，以卫根本，彦遂屯滑州之沙店。泽上疏曰：“臣欲乘此暑月，遣彦等自滑州渡河，取怀、卫、浚、相等州，再兴等自郑州直护西京陵寝，马扩等自大名取洺、相、真定，杨进、王善、丁进等各以所领兵分路并进。既渡河，则山寨忠义之民相应者不啻百万。愿陛下早还京师，臣当躬冒矢石，为诸将先。中兴之业，必可立致。”疏入，黄潜善等忌泽成功，从中沮之。

纲　秋七月，东京留守宗泽卒，以杜充代之。

目　泽前后请帝还京，二十余奏，每为黄潜善、汪伯彦所抑。潜善、伯彦又疑泽为变，以郭仲荀为副留守以察之。泽忧愤成疾，疽发于背，诸将入问疾，泽矍然曰：“吾以二帝蒙尘，愤愤至此，汝等能歼敌，则我死无恨。”众皆流涕曰：“敢不尽力！”诸将出，泽叹曰：“出师未捷身先死，长使英雄泪满襟！”无一语及家事，但连呼“过河”者三而卒。年七十。都人号恸。讣闻，赠观文殿学士，谥忠简。

泽子颖居戎幕，素得士心，都人请以颖继父任；时已命杜充代泽，不许。充酷而无谋，至汴，悉反泽所为，于是豪杰离心，降盗聚城下者复去剽掠矣。

纲　八月，贬殿中侍御史马伸监濮州酒税，卒于道。

目　伸自湖南还，上疏言黄潜善、汪伯彦不法十七事，乞速罢二人政柄，别选贤者，共图大事。疏入，留中。明日，改授卫尉少卿，伸辞不拜，录其疏申御史台，且言：“臣论可采，即乞施行；非是，合坐诬罔之罪。”因移疾待命。诏：“伸言事不实，送吏部。”责监濮州酒税，趣使上道。伸怡然襆被而行，竟死道中，闻者冤之。

伸学于程颐，勇于为义，每曰：“吾志在行道。以富贵为心则为富贵所累，以妻子为念则为妻子所夺，道不可行也。”

纲　以赵子砥知台州。

目　子砥自燕山遁归，命辅臣问北事甚悉，子砥大略言：“金人讲和以用兵，我国敛兵以待和。吾国与金，势不两立。昔契丹主和议，女真主用兵，十余年间竟灭契丹。今复蹈其辙，譬人畏虎，以肉之，食尽，终于噬人。若设陷穽以待之，然后可以制虎矣。”遂命知台州。

纲　金主吴乞买废上皇为昏德公，靖康帝为重昏侯，徙之韩州。

目　金主命二帝赴上京，以素服见金太祖庙，遂见金主于乾元殿。金封太上皇帝为昏德公，渊圣皇帝为重昏侯。未几，徙之韩州。命晋康郡王孝骞等九百余人至韩州同处，惟秦桧不与徙，依挞懒以居，挞懒亦厚待之。

纲　九月，郭三益卒。

纲　金将讹里朵袭破信王榛于五马山砦，遂会粘没喝入寇。

纲　冬十月，隆祐太后如杭州。

目　侍御史张浚请先定六宫所居地，诏孟忠厚奉太后及六宫皇子如杭州，以苗傅、刘正彦为扈从都副统制。

纲　知濮州杨粹中袭破金粘没喝军。十一月，金人陷濮州，粹中死之。

目　粘没喝、讹里朵合兵围濮州，以濮州小，易之。至城下，知州杨粹中固守，命将姚端夜捣其营，粘没喝跣足走，仅以身免。遂攻城益急，凡三十三日而陷，粹中被执，竟不屈而死。

纲　金人寇晋宁军，知军事徐徽言拒却之。知府州折可求叛降金。

纲　十二月，刘豫叛降金。

目　挞懒围济南，刘豫遣子麟御却之。挞懒遣人啖豫以利，豫惩前忿，遂杀济南骁将关胜，率百姓降金。百姓不从，豫缒城纳款。

纲　金讹里朵陷北京，提刑郭永死之。

纲　以黄潜善、汪伯彦为尚书左、右仆射兼门下、中书侍郎，颜岐、朱胜非为门下、中书侍郎，卢益同知枢密院事。

纲　金粘没喝陷袭庆府。

目　军士有欲发孔子墓者，粘没喝问其通事高庆裔曰：“孔子何人？”曰：“古之大圣人。”粘没喝曰：“大圣人墓安可发！”遂杀军士。

纲　以礼部侍郎张浚参赞御营军事。

目　浚极言金人必来，请豫为备，黄潜善、汪伯彦以为过计而笑之，命浚参赞军事，与吕颐浩教习河北兵民。

纲　己酉，三年，春正月，河北制置使王彦致仕。

目　彦以所部兵马付东京留守司而率亲兵趋行在，见黄潜善、汪伯彦，力陈两河忠义延颈以望王师，愿因人心大举北伐。言辞愤激。二人大怒，遂请降旨免对，彦遂称疾致仕。

纲　金粘没喝陷徐州，知州事王复死之。

目　金人围城，复与子倚率军民力战，外援不至，城陷。复谓粘没喝曰：“死守者我也，愿杀我而舍僚吏、百姓。”粘没喝欲降之，复嫚骂求死，阖门百口皆被杀。

纲　韩世忠会兵救濮州，至沭阳，兵溃。金粘没喝遂入淮、泗。

纲　二月，诏刘光世将兵阻淮以拒金。光世兵溃，走还，金粘没喝遂陷天长军。帝奔镇江。

目　粘没喝至楚州，守臣朱琳降，遂乘胜而南，陷天长军。内侍邝询报金兵至，帝即被甲乘骑，驰至瓜州镇，得小舟渡江，惟护圣军卒数人及王渊、张俊、内侍康履等从行。日暮至镇江。时汪伯彦、黄潜善方率同列听浮屠克勤说法罢，会食，堂吏大呼曰：“驾已行矣！”二人相顾仓皇，乃戎服策马南驰，居民争门而出，死者相枕藉，无不怨愤。司农卿黄锷至江上，军士以为黄潜善，骂之曰：“误国误民，皆汝之罪！”锷方辨其非是，而首已断矣。是日，金将马五帅五百骑先驰至扬州城下，闻帝已南行，乃追至扬子桥。时事起仓卒，朝廷仪物皆委弃，太常少卿季陵亟取九庙神主以行，出城未数里，回望城中烟焰烛天。陵为金人所追，亡太祖神主于道。

纲　帝如杭州，以吕颐浩签书枢密院事，守镇江。

目　帝至镇江，宿于府治，翌日，召从臣问去留。吏部尚书吕颐浩乞留跸以为江北声援，群臣皆以为然。王渊独言：“镇江止可捍一面，若金人自通州渡江，以据姑苏，将若之何？不如钱塘有重江之险。”帝意遂决。以颐浩为江、淮制置使，与行在五军制置使刘光世驻镇江，又以杨惟忠节制江东军马，驻江宁。是夕发镇江，越四日次平江，命朱胜非节制平江、秀州军马，张浚副之，留王渊守平江。又二日次崇德。时吕颐浩从行，即拜同签书枢密院事，江、淮、两浙制置使，以兵二千还屯京口。又命张俊以兵八千守吴江。

纲　金娄室陷晋宁军，徐徽言死之。

目　娄室破晋宁军，徽言据子城拒战，因溃围走，被擒，使之拜，不拜，临之以兵，不动，命折可求谕使降；徽言大骂，娄室杀之。统制孙昂及士卒皆不屈被害。事闻，赠徽言晋州观察使，谥忠壮。

纲　帝至杭州，赦。

目　帝驻跸杭州，即州治为行宫。下诏罪己，求直言，赦死罪以下，放还士大夫被窜斥者。惟李纲不赦，更不放还，盖用黄潜善计，罪纲以谢金也。

和州防御使马扩应诏上书言：“前日之事，其误有四，其失有六。今愿陛下西幸巴、蜀，用陕右之兵，留重臣使镇江南，抚淮甸，破金贼之计，回天下之心，是为上策。都守武昌，襟带荆、湖，控引川、广，招集义兵，屯布上流，扼据形势，密约河南诸路豪杰，许以得地世守，是为中策。驻跸金陵，备御江口，通达漕运，精习水军，厚激将士，以幸一胜，观敌事势，预备迁徙，是为下策。若倚长江为可恃，幸金贼之不来，犹豫迁延，候至秋冬，金贼再举，驱虏舟楫，江、淮千里，数道并进，方当此时，然后又悔，是为无策。”扩累数千言，皆切事机。

纲　金人焚扬州而去。

纲　黄潜善、汪伯彦以罪免。

目　潜善、伯彦自知不为众所容，联疏求退。中丞张澄论：“二人大罪二十，致陛下蒙尘，天下怨怼，乞加罪斥。”乃罢潜善知江宁府，伯彦知洪州。

纲　以叶梦得、张澄为尚书左、右丞。

纲　三月，以朱胜非为尚书右仆射兼中书侍郎。命张浚驻平江。

纲　叶梦得罢，以王渊同签书枢密院事。

纲　以吕颐浩为江东安抚制置使。

纲　扈从统制苗傅、刘正彦作乱，杀王渊及内侍康履等，劫帝传位于魏国公旉，请隆祐太后临朝。

目　苗傅自负世将，以王渊骤迁显职，心不平之，而刘正彦亦以招降剧盗，功大赏薄怨上，二人因相结。时内侍康履等恃恩用事，妄作威福，凌忽诸将，诸将嫉之。中大夫王世修亦嫉内侍恣横，言于正彦。正彦曰：“会当共除之。”及王渊入枢府，傅等疑其由内侍以进，遂与世修谋先斩渊然后杀宦者。

议既定，时以刘光世为殿前都指挥使，百官入听宣制，傅、正彦令世修伏兵城北桥下，俟渊退朝，即捽下马，诬以结宦者谋反，正彦手斩渊，即与傅拥兵至行宫，执康履等斩之。帝谕傅等归营，傅等逼帝传位皇太子，请隆祐太后同听政。太后出，见傅等谕之曰：“今强敌在前，吾以一妇人抱三岁儿决事，何以令天下？敌国闻之，岂不转加轻侮！”傅等不从。后顾朱胜非曰：“今日政须大臣果决，相公可无一言？”胜非白帝曰：“傅等腹心有王钧甫者，适语臣云：‘二将忠有余而学不足。’此语可为后图之绪。”帝乃即坐上作诏，禅位于皇子，而请太后同听政。宣诏毕，傅等麾其军退，于是皇子旉即位，太后垂帘决事。尊帝为睿圣仁孝皇帝，以显宁寺为睿圣宫，是夕徙帝居之。大赦，改元明受。

纲　张浚、吕颐浩会兵讨贼。

目　改元赦书至平江，张浚命守臣汤东野秘不宣。既而得苗傅等所传檄，浚恸哭，召东野及提刑赵哲谋起兵讨之。

时傅令张俊以三百人赴秦凤，而以余兵属他将。俊知其伪，拒不受。即引所部八千人至平江，浚见俊语故，相持而泣，且谕俊以将起兵问罪。

赦至江宁，吕颐浩曰：“是必有兵变。”其子抗曰：“主上春秋鼎盛，二帝蒙尘沙漠，且望拯救，其肯遽逊位于幼冲乎！灼知兵变，无疑也。”即遣人寓书于浚。浚以颐浩有威望，能断大事，乃答书约共起兵，且告刘光世于镇江，令以兵来会。

颐浩得浚书，上疏请复辟，遂以兵发江宁。

会韩世忠自盐城由海道将赴行在，至常熟，张俊闻之曰：“世忠来，事济矣。”因白浚，以书招之。世忠得书，以酒酹地曰：“誓不与此贼共戴天！”至平江，见浚恸哭，曰：“今日之事，世忠愿与张俊任之，公无忧也。”浚因大犒俊、世忠将士，众皆感愤。于是令世忠帅兵赴阙，戒之曰：“投鼠忌器，事不可急，急则恐有他变。宜趋秀州，据粮道，以俟大军之至。”

世忠发平江，至秀州，称病不行，而大修战具。傅等闻之始惧，乃遣苗瑀、马柔吉将重兵扼临平。颐浩将至平江，浚乘轻舟迓之，既而刘光世兵亦至。浚、颐浩等发平江，上疏乞建炎皇帝还即尊位。傅等闻之，忧恐不知所为。朱胜非谓之曰：“勤王之师未进者，使是间自反正耳；不然，下诏率百官六军请帝还宫，公等置身何地乎！”傅等遂帅百官朝于睿圣宫，帝慰劳之。

纲　金以刘豫知东平府。

纲　夏四月，帝复位，召张浚知枢密院事。

纲　吕颐浩、张浚败贼将苖翊于临平，苗傅、刘正彦夜遁，颐浩、浚入杭州。

目　吕颐浩、张浚军次秀州，颐浩谕诸将曰：“今虽反正，而贼犹握兵居内。事若不济，必反以恶名加我，翟义、徐敬业可监也。”进次临平。苗翊、马柔吉负山阻水为阵，中流植鹿角以梗行舟。韩世忠舍舟力战，张俊、刘光世继之，翊众少却。世忠复舍马操戈而前，翊遂败走。勤王兵入北关，傅、正彦拥精兵二千夜开涌金门以走，将南趋闽中。颐浩、浚入城，世忠手执王世修以属吏。颐浩、浚入见，伏地涕泣待罪。帝问劳再三，握世忠手恸哭曰：“中军统制吴湛佐逆为最，尚留朕肘腋，能先诛乎？”世忠即谒湛，握手与语，折其中指，与王世修俱斩于市；逆党皆贬。

纲　朱胜非、颜峻、王孝迪、张澄、路允迪、卢益免。

纲　以吕颐浩为尚书右仆射兼中书侍郎，李邴为尚书右丞，郑瑴签书枢密院事。

纲　重正三省官名。

目　从吕颐浩之言，诏左、右仆射并同中书、门下平章事，改中书、门下侍郎为参知政事，省尚书左、右丞，三省始合为一。

纲　以李邴参知政事。

纲　帝如江宁。

纲　册魏国公旉为皇太子。

纲　五月，以张浚为川、陕、京、湖宣抚处置使，便宜黜陟。

目　浚谓“中兴当自关、陕始，虑金人或先入陕、蜀，则东南不可保”。因慷慨请行，诏以浚为宣抚处置使，听便宜黜陟，置幕府于秦州。初，浚宣抚川、陕之议未决，监登闻检院江若海曰：“天下者，常山蛇势也，秦、蜀为首，东南为尾，中原为脊。今以东南为首，安能起天下之脊哉！将图恢复，必在川、陕。”浚大悦。

纲　以滕康同签书枢密院事。

纲　遣徽猷阁待制洪皓使金，金人拘之。

目　粘没喝还云中，讹里朵还燕山。帝遣皓如金，遗粘没喝书，愿去尊号，用金正朔，比于藩臣。皓至云中，粘没喝迫皓使仕刘豫，皓曰：“万里衔命，不得奉两宫南归，恨力不能磔逆豫，忍事之邪！留亦死，不即豫亦死，不愿偷生狗鼠间，愿就鼎镬无悔！”粘没喝怒，将杀之，旁一校曰：“此真忠臣也。”目止剑士，为皓跪请，得流递冷山。

纲　韩世忠获苗傅、刘正彦，送行在诛之。

纲　六月，大霖雨，诏郎宫以上言阙政。罢王安石配享神宗庙庭。

目　时久雨恒阴，吕颐浩、张浚皆谢罪求去。诏郎官以上言阙政，司勋员外郎赵鼎上疏曰：“自熙宁间王安石用事，变祖宗之法而民始病，假辟国之谋造生边患，兴理财之政穷困民力，设虚无之学败坏人材。至崇宁初蔡京托绍述之名，尽祖安石之政。凡今日之患，始于安石，成于蔡京。今安石犹配享神宗，而京之党未除，时政之缺，莫大于此。”帝从之，遂罢安石配享。

寻下诏以四失罪己：一曰昧经邦之大略，二曰昧戡难之远图，三曰无绥人之德，四曰失驭臣之柄；“仍榜朝堂，使知朕悔过之意”。中丞张守上疏曰：“陛下处宫室之安，则思二帝、母后穹庐毳幕之居；享膳羞之奉，则思二帝、母后膻肉酪浆之味；服细暖之衣，则思二帝、母后穷边绝塞之寒苦；操予夺之柄，则思二帝、母后语言动作受制于人；享嫔御之适，则思二帝、母后谁为之使？令对臣下之朝，则思二帝、母后谁为之尊礼？思之又思，兢兢栗栗，圣心不倦，而天不为之顺助者，万无是理也。今罪己之诏数下，而天未悔祸，实有所未至耳。”

纲　金兀朮大举入寇。

目　帝以金人复来，乃遣工部尚书崔纵使金，并通问二帝。纵至金，首以大义责金人，请还二帝。金人怒，徙之穷荒，纵不少屈，竟死焉。

纲　秋七月，太子旉卒。

纲　郑瑴卒。以王绹参知政事，周望同签书枢密院事。

纲　御营司提举范琼有罪，伏诛。张浚发建康。

目　初，汴京破，二帝及宗室北迁，多琼之谋，又乘时剽掠，左右张邦昌，为之从卫。至是，自洪州入朝，悖慢无礼，且乞贷苗、刘等死。帝畏其威，以为御营司提举一行事务。张浚将赴川、陕，与枢密检详文字刘子羽密谋诛之。一日令张俊以千兵渡江，若备他盗者，使皆甲而来，因招琼、俊及刘光世赴都堂议事，为设食。食已，诸公相顾未发，子羽坐庑下，恐琼觉，取黄纸趋前，举以麾琼曰：“下！有敕，将军可诣大理寺置对。”琼愕不知所为，子羽顾左右拥置舆中，卫以俊兵送狱。光世出抚其众，数琼在围城中附金迫二帝北狩之罪，且曰：“诛止琼尔，汝等固天子自将之军也。”众皆投刃曰“诺”，有旨，分隶御营五军。琼下狱，具伏，赐死，子弟皆流岭南。琼既诛，张浚乃发建康。

纲　升杭州为临安府。

纲　诏李邴、滕康权知三省、枢密院事。奉隆祐太后如洪州。

纲　以杜充同知枢密院事。

纲　广州教授林勋上本政书。

目　勋上本政书十三篇，言“国朝兵农之政，大抵因唐末。今农贫而多失职，兵骄而不可用，地利多遗，财用不足，皆本政不修之故。宜仿古井田之制，使民一夫占田五十亩，其有羡田之家，毋得市田；其无田与游惰末作者，皆驱之使为隶农，以耕田之羡者，而杂组钱谷以为什一之税。每十六夫为一井，每井赋二兵、马一匹，蚕妇之贡绢三尺、绵一两，非蚕乡则布六尺、麻二两”。其说甚备，书奏，诏以为桂州节度掌书记。其后朱熹甚爱其书，陈亮亦曰：“此书考古验今，思虑周密，世之为井田之学者无以加矣。”

纲　八月，李邴罢，以刘珏权知三者、枢密院事。

纲　遣使致书于金，金人不答。

目　时闻金人南侵，而洪皓、崔纵未得前，帝求可使缓师者，乃遣京东转运判官杜时亮及修武郎宋汝为使金师以请和，致书于粘没喝曰：“古之有国家而迫于危亡者，不过守与奔而已。今以守则无人，以奔则无地，此所以然，惟冀下之见哀而赦已。故前者连奉书，愿削去旧号，是天地之间皆大金之国，而尊无二上，亦何必劳师远涉而后为快哉！”

纲　闰月，以吕颐浩、杜充为尚书左、右仆射，并同平章事。

纲　罢起居郎胡寅。

目　寅上疏曰：“陛下以亲王介弟，受渊圣皇帝之命，出师河北，二帝既迁，则当纠合义师，北向迎请，而乃亟居尊位，建立太子，不复归觐宫阙，展省陵寝，偷安岁月，略无扞御。及虏骑乘虚，匹马南渡，一向畏缩，惟务远逃。军民怨咨，恐非自全之计也。”因进七策：一，罢和议而修战略；二，置行台以区别缓急之务；三，务实效，去虚文；四，大起天下之兵以自强；五，都荆、襄以定根本；六，选宗室之贤才，封建任使之；七，存纪纲以立国体。书凡数千言。吕颐浩恶其切直，罢之于外。

纲　诏杜充、韩世忠、刘光世分屯江东以备金。

纲　帝如临安。

纲　九月，金人陷南京。

纲　诏周望守平江。

纲　以张守同签书枢密院事。

纲　命刘光世移屯江州。

纲　遣直龙图阁张邵使金，金人囚之。

目　邵至潍州见挞懒，命邵拜，邵曰：“监军与邵为南北朝，从臣无拜礼。”且具书言：“兵不在强弱，在曲直。天未厌宋，而金乃裂地以封刘豫，复穷兵不已，曲有在矣。”挞懒怒，取国书去，送邵密州，囚于祚山砦。

纲　金禁民汉服。杀故知真定府李邈。

目　金下令禁民汉服，又令髡发，不如式者杀之。邈故为真定帅，被执三年，金人欲使知沧州，邈笑不答。及髡发令下，邈愤诋之，虏挝击其口，犹吮血噀之，遂遇害。邈将死，颜色不变，南向拜讫就死，燕人为之流涕。后事闻，谥曰忠壮。

纲　冬十月，帝至临安，留七日，复如越州。

纲　张浚治兵于兴元以图中原。

目　浚至兴元上疏言：“汉中实形胜之地，前控六路之师，后据两川之粟，左通荆、襄之财，右出秦、陇之马，号令中原，必基于此。宜谨积粟理财，心待巡幸。”于是辟刘子羽参议军事，承制以赵开为随军转运使，专总四川财赋。

开见浚曰：“蜀之民力尽矣，锱铢不可加。独榷货尚存赢余，而贪猾认为己有，共相隐匿；惟不恤怨詈，断而敢行，庶可救一时之急。”浚锐意兴复，委任不疑。时浚荷重寄，旬犒月赏，期得士死力，费用不赀，悉取办于开。开悉智虑于食货，算无遗策，虽支费不可计，而赀财常有余。

初，陕西都统制曲端欲斩节制使王庶，朝廷疑其叛，浚以百口保之，且以其与敌屡角，欲仗其威声，承制筑坛拜端武威大将军、宣抚司都统制，军士欢声如雷。子羽又荐泾原都监吴玠及弟璘之才勇，浚以玠为统制，璘掌帐前亲兵。

纲　金人趋江西，刘光世引兵遁。十一月，隆祐太后如虔州。江西州、军多陷。

纲　知徐州赵立将兵勤王，败金人于淮阴。

目　立闻诏诸路以兵勤王，乃将兵三万趋行在，杜充承制以立知楚州。金人闻立弃徐州将赴楚州，乃以兵邀于淮阴。立麾下劝立不如还保徐州，立奋怒，嚼其齿曰：“回顾者斩！”于是率众径进，与金人遇，转战四十里，至楚州城下。立中箭贯两颊，口不能言，以手指挥诸军前，歇定方拔出之。议者谓自燕山之役，南北战争，未有如此之鏖战者。

纲　以范宗尹参知政事，赵鼎为御史中丞。

目　二人皆尝建议避狄，故遂用之。鼎上言：“经营中原，当自关中始。经营关中，当自蜀始。欲幸蜀，当自荆、襄始。吴、越介在一隅，非进取中原之地。荆、襄左顾川、陕，右控湖、湘，而下瞰京、洛，三国所必争，宜以公安为行阙，而屯重兵于襄阳，运江、浙之粟，以资川、陕之兵，经营大业，计无出此。”

纲　金兀朮渡江入建康，杜充叛降金，通判杨邦乂死之。

目　时江、浙倚重于充，而充日事诛杀，且无制敌之方。及兀朮与李成合兵攻乌江，充闭门不出，统制岳飞泣谏请视师，充不从。兀朮遂乘充无备，进兵取和州、无为军，王善迎降，遂由马家渡渡江陷太平州，充始遣都统制陈淬及飞帅师迎战，王以军先遁，淬败死，诸将皆溃，充兵亦散。兀朮至建康，守臣陈邦光、户部尚书李棁迎降。

充渡江保真州，兀朮遣人说之曰：“若降，当封以中原，如张邦昌故事。”充遂还建康，与棁、邦光率官属迓金师，拜兀朮于马首。通判杨邦乂独不肯屈膝，以血大书衣裾曰：“宁作赵氏鬼，不为他邦臣！”兀朮使人诱以官，终不屈，大骂求死，遂杀之。充至金，粘没喝薄其为人，久之乃得仕。

纲　帝奔明州。

目　帝闻杜充败，谓吕颐浩曰：“事迫矣，若何！”颐浩遂进航海之策，其言曰：“敌兵多骑，必不能乘舟袭我，江、浙地热，必不能久留，俟其退去，复还二浙。彼出我入，彼入我出，此兵家之奇也。”帝然之，遂如明州。

纲　韩世忠自镇江退守江阴。十二月，金兀朮陷临安，遣兵渡浙追帝，帝航于海。

纲　江、淮统制岳飞败金人于广德。

目　飞率所部自建康蹑金人于广德境中，六战皆捷，擒金将王权；俘首领四十余，察其可用者结以恩义，遣还，令夜斫营纵火，飞乘乱纵击，大破之。驻军钟村，军无见粮，将士忍饥，秋毫无犯。金所籍兵相谓曰：“此岳爷爷军也。”争降附之。

纲　金人陷越州，遂寇明州；张俊使统制杨沂中迎战于高桥，败之。

纲　庚戌，四年，春正月，金人陷明州，屠其民；遂袭帝于海，帝走温州。

目　是月朔，西风大作，金师乘之，复攻明州。张俊、刘洪道坐城楼遣兵掩击，杀伤大半；金人奔北，死于江者无数，夜拔砦退屯余姚，而遣人请济师于兀朮。兀朮遣兵与阿里蒲卢浑复攻明州。张俊惧，帅师趋台州，刘洪道亦遁，金师入城，屠其民。帝闻明州陷，遂移次台州章安镇。金人闻帝在章安，以舟师追三百余里，弗及，提领海舟张公裕引大舶击却之，金人引还。帝发章安，如温州，泊于港口。

纲　金娄室陷陕州，知府李彦仙死之。

目　彦仙在陕，益为战守备，遣统领邵兴复虢州。金将乌鲁来攻，彦仙败之。娄室闻之，自蒲、解率兵大至，彦仙又大败之，娄室仅以身免。彦仙度金人必并力来攻，自遣人求兵于张浚，已而娄室果率折可求等众十万来，分其军为十，以正月旦为始，日轮一军攻城，期以三旬必拔。彦仙意气如常，数出兵与战。既而食尽，告急于浚；浚檄曲端以泾原兵援之。端素嫉彦仙，不奉命。浚曰：“金若下陕，则全据大河，且窥蜀矣。”乃出师至长安，道阻不得进。彦仙日与金战，娄室奇其才，诱啖百端，彦仙悉斩其使。力尽城陷，彦仙投河死；其属官居民无一人降者，娄室怒，尽屠之。

纲　滕康、刘珏免。二月，以卢益、李回权知三省枢密院事。

纲　金兀朮引兵北还。

纲　金人入东京。

纲　周望弃军走太湖，金人大掠平江。

纲　三月，遣使迎隆祐太后于虔州。

目　帝谓辅臣曰：“太后爱朕，不啻己出，今在数千里外，兵马惊扰，当亟奉迎，以惬朕朝夕慕念之意。”遂遣卢益等奉迎于虔州。

纲　夏四月，张浚引兵入卫，闻金军退，乃还。

纲　帝还越州。

目　帝发温州，至越州，下诏亲征，巡幸浙西。寻升越州为绍兴府。

纲　韩世忠邀击金兀朮于江中，大败之，走建康。复引兵袭世忠，世忠败绩，兀朮遂趋江北。

目　初，韩世忠以前军驻青龙镇，中军驻江湾，后军驻海口，欲俟兀朮师还击之。及兀朮由秀趋平江，世忠事不就，遂移师镇江以待之。金师至江上，世忠先以八千人屯焦山寺，兀朮欲济江，乃遣使通问，且约战期，世忠许之，因谓诸将曰：“是间形势无如金山龙王庙者，敌必登之以觇我虚实。”乃遣苏德将百人伏庙中，百人伏庙下岸侧，戒之曰：“闻江中鼓声则岸兵先入，庙兵继出，以合击之。”及敌至，果有五骑趋庙，庙兵先鼓而出，获两骑，其三骑则振策以驰。驰者一人红袍玉带，既坠，复跳而免，诘诸获者则兀朮也。既而接战江中，凡数十合，世忠妻梁氏亲执桴鼓，敌终不得济。俘获甚众，虏兀朮之婿龙虎大王。

兀朮惧，请尽归所掠以假道，世忠不许。复益以名马，又不许。遂自镇江溯流西上，兀朮循南岸，世忠循北岸，且战且行。世忠艨艟大舰出金师前后数里，击柝之声达旦。将至黄天荡，兀朮窘甚，或曰：“老鹳河故道今虽湮塞，若凿之可通秦淮。”兀朮从之，一夕渠成，凡三十里，遂趋建康。岳飞以骑三百，步兵三千，邀击于新城，大破之，兀朮乃复自龙湾出江中，趋淮西。

会挞懒自潍州遣孛菫太一引兵来援，兀朮乃复引还，欲北渡，世忠与之相持于黄天荡。太一军江北，兀朮军江南。世忠以海舰进泊金山下，豫以铁绠贯大钩授健者。明旦，敌舟噪而前，世忠分海舟为两道出其背，每缒一绠则曳一舟沉之，兀朮穷蹙，求会语，祈请甚哀。世忠曰：“还我两宫，复我疆土，则可以相全。”兀朮语塞。又数日，求再会，而言不逊，世忠引弓欲射之，兀朮亟驰去。见海舟乘风使篷，往来如飞，谓其下曰：“南军使船如使马，奈何！”乃募人献破海舟之策，于是闽人王姓者教其舟中载土，以平板铺之，穴船板以棹桨，俟风息则出，海舟无风不可动也，且以火箭射其箬篷，则不攻自破矣。兀朮然之。及天霁风止，兀朮以小舟出江，世忠绝流击之；海舟无风不能动，兀朮令善射者乘轻舟以火箭射之，烟焰蔽天，师遂大溃，焚溺死者不可胜数，世忠仅以身免，奔还镇江。兀朮遂济江，屯于六合县。

世忠以八千人拒兀朮十万之众，凡四十八日而败，然金人自是亦不敢复渡江矣。

纲　迁赵鼎为翰林学士，鼎辞不拜。吕颐浩免。

目　初，御营使本以行幸总齐军政，而宰相兼领之，遂专兵柄，枢府几无所预。颐浩在位尤颛恣，中丞赵鼎尝疏论之。及闻韩世忠败金人，颐浩请帝幸浙西，下诏亲征。帝将从之，赵鼎以为不可轻举，颐浩恶鼎异己，改鼎翰林学士，鼎不拜，改吏部尚书，又不拜，乃上疏论颐浩过失，凡千余言。颐浩因求去，诏以颐浩倡义勤王，宜从优礼，乃罢为镇南军节度使、醴泉观使，而复命鼎为中丞，谕之曰：“朕每闻前朝忠谏之臣，恨不之识，今于卿见之。”

纲　五月，以范宗尹为尚书右仆射同平章事，张守参知政事，赵鼎签书枢密院事。

纲　岳飞袭金人于静安，败之。

目　兀朮既济江，金人在建康者大肆焚掠。执李棁、陈邦光等，自静安渡宣化而去；棁道死，邦光归于刘豫。岳飞邀击金人于静安镇，大败之。

纲　六月，张浚罢其都统制曲端。

纲　秋七月，金徙二帝于五国城。

目　金将立刘豫，乃徙二帝于五国城，去上京东北千里。徙此逾月，太上皇后郑氏崩。洪皓自云中密遣人奏书，以桃、梨、栗、面等献二帝，始知帝即位之实。

纲　八月，以谢克家参知政事。隆祐太后至越州。

纲　金人围楚州。

纲　九月，金立刘豫为齐帝。

目　金遣高庆裔及知制诰韩昉备玺绶宝册，立刘豫为大齐皇帝，世修子礼，奉金正朔，置丞相以下官。九月，豫即位，都大名府，改明年为阜昌元年。

纲　诏刘光世督诸军救楚州；光世不进，镇抚使赵立死之，楚州陷。

纲　张浚使都统制刘锡帅五路之兵与金娄室大战于富平，败绩，浚退军秦州。

目　兀朮引兵趋陕西，浚闻其将至，檄召熙河刘锡、秦凤孙偓、泾原刘锜、环庆赵哲四经略及吴玠之兵，合四十万人，马七万匹，以锡为统帅，迎敌决战。王彦谏曰：“陕西五路兵将，上下之情未通；若不利，则五路俱失，不若屯利、阆、兴、洋，以固根本。敌入境，则檄五路之兵来援，万一不捷，未大失也。”浚不从。刘子羽亦力言未可，浚曰：“吾宁不知此，顾东南事方急，不得不为是耳。”吴玠、郭浩皆曰：“敌锋方锐，宜各守要害，须其弊而乘之。”亦不从。遂行，次于富平县。刘锡会诸将议战，玠曰：“兵以利动，今地势不利，未见其可，宜择高阜据之，使不可胜。”诸军皆曰：“我众彼寡，又前阻苇泽，敌有骑不得施，何用他徙。”已而娄室引兵骤至，舆柴囊土，藉淖平行，进薄诸营。锡等与之力战，刘锜身率将士薄敌陈，杀获颇多，胜负未分，而敌铁骑直击赵哲军，他将不及援，哲因离所部，其将较望见尘起，遂惊遁，诸将皆溃。敌乘胜而进，关陕大震。浚时驻邠州督战，既败，退保秦州，召赵哲斩之，而安置刘锡于合州，令诸将各还本路，上书待罪，帝手诏慰勉之。自是关陕不可复，论者咎浚之轻师失律焉。

纲　冬十月，金人纵秦桧还。

目　桧从二帝至燕，金主以桧赐挞懒，为其任用。挞懒信之。及南侵，以为参谋军事，又以为随军转运使。挞懒攻楚州，桧与妻王氏自军中趋涟水军，自言杀金人监己者夺舟而来，欲赴行在，遂航海至越州。帝命先见宰执，桧首言：“如欲天下无事，须是南自南，北自北。”朝士多疑其与何、孙傅等同被拘执，而桧独还，又自燕至楚二千八百里，逾河越海，岂无讥诃之者，安得杀监而南？就令从军挞懒，金人纵之，必质妻属，安得与王氏偕？惟范宗尹及李回二人素与桧善，尽破群疑，力荐其忠。桧入对，首奏所草与挞懒求和书，帝谓辅臣曰：“桧朴忠过人，朕得之喜而不寐。既闻二帝、母后消息，又得一佳士也。”遂拜礼部尚书。先是，朝廷虽数遣使于金，但且守且和，而专意与敌解仇息兵，则自桧始。盖桧首倡和议，故挞懒阴纵之使还也。

纲　以李回同知枢密院事。

纲　十一月，赵鼎罢。

目　上欲以副都统辛企宗为节度使，鼎言企宗非军功，持不下；帝不乐，遂罢鼎提举洞霄宫。

纲　以富直柔签书枢密院事。

纲　金人复陷泾原诸州、军。

纲　日南至，帝率百官遥拜二帝。

纲　张浚军兴州，遣吴玠守和尚原以拒金。

纲　十二月，金人寇熙河，副总管刘惟辅死之。金娄室卒。

目　金人掠熙河，惟辅击败之，杀五千余人；已而复至，惟辅顾熙河尚有积粟，恐金人因之以守，急出焚之。为金人所执，捽以去，惟辅曰：“死犬！斩即斩，吾头岂汝捽也！”顾坐上客曰：“国家不负汝，一旦遽降敌邪！”即闭口不言而死，所部亦多不屈被杀。

纲　定差役法。

目　帝在河朔亲见闾阎之苦，尝叹知县不得其人，一充役法，即至破家。及即位，深加讲议，乃定差役法。以二十五家为一保，十大保为一都，内选才力高富者二人充都保，主一都盗贼烟火之事，其次有保长。若品官，则一品限田五十顷，至九品五顷。免差子孙，荫尽则同编户。太学生及得解经省试者，许募人充役。军丁女户及孤弱悉免。





纲鉴易知录卷七九


南宋纪


高宗皇帝


纲　辛亥，绍兴元年，春正月，以张俊为江、淮招讨使，岳飞副之。

目　时孔彦舟据武陵，张用据襄、汉。李成据江、淮、湖、湘十余郡，尤悍强，连兵数万，有席卷东南之意，久围江州。朝廷患之，以俊为招讨使。俊请岳飞同讨，许之。

纲　李成陷江州。

目　未几，复陷筠州。

纲　谢克家罢。二月，以秦桧参知政事。

纲　三月，张俊、岳飞大败李成于楼子庄，群盗皆遁。

纲　武功大夫张荣击败金兵于兴化，挞懒北遁。

目　荣本梁山泺渔人，聚舟数百，以劫掠金人。杜充时尝借补武功大夫，金人南侵，攻之不克。及金兵退，荣袭据通州，联舟入兴化缩头湖，作水寨以守。金挞懒在泰州，谋再渡江，欲先破营寨，荣率舟师与之遇，见金战舰不多，余皆小舟，时水退隔泥淖不能前，乃舍舟登岸，大呼而击之。金人不得骋，舟中自乱，溺水及陷泥淖者不可胜计，俘馘五千余人。挞懒收余众奔还楚州，退屯宿迁，寻北去。荣告捷于朝，遂以荣知泰州。

纲　张浚军阆州，分诸将守川、陕。

纲　夏四月，隆祐皇太后孟氏崩。

纲　刘光世复楚州。

纲　五月，作“大宋中兴”玉宝。

纲　张俊追败李成于黄梅，成奔刘豫。岳飞招张用，降之。

目　俊引兵渡江，追成至蕲州黄梅县，大败之，其众数万皆溃，成北走，降刘豫。用复寇江西。岳飞与用俱相人，以书谕之曰：“吾与汝同里，欲战则出，不战则降。”用得书，遂帅众降，江、淮悉平。张俊奏飞功第一，诏进飞右军都统制，屯洪州，弹压盗贼。

纲　六月，张浚以吴玠为陕西诸路都统制。

纲　秋七月，封太祖后令话为安定郡王。

目　先是下诏曰：“太祖创业垂统，德被万世。神宗初封子孙一人为安定郡王，今其封久不举，有司具上应袭封者。”至是，以德昭玄孙令话为安定郡王，自后袭封不绝。

纲　范宗尹免。

纲　八月，张浚杀前威武大将军曲端。

目　浚既败于富平，乃思端言，召之还，稍复其官，徙阆州，将复用之。吴玠憾端，因言：“端再起，必不利于公。”王庶又从而间之，玠复书“曲端谋反”四字于手以示浚，庶又言端尝作诗题柱曰：“不向关中兴事业，却来江上泛渔舟。”谓其指斥乘舆。浚乃送端于恭州狱。有武臣康随者，尝以事忤端，端鞭其背，随深憾之。及浚以随提点夔路刑狱，端闻之曰：“吾其死矣。”随至，命狱吏絷维端，以纸糊其口，熁之以火。端干渴求饮，与之酒，九窍流血而死。陕西士大夫莫不痛惜之，军士怅恨，有叛去者。

纲　以李回参知政事，富直柔同知枢密院事。

纲　以秦桧为尚书右仆射同平章事，兼知枢密院事。

目　范宗尹既去，桧欲得其位，因扬言曰：“我有二策，可耸动天下。”或问：“何不言？”桧曰：“今无相，不可行也。”帝闻，乃有是命。

纲　诏赠程颐直龙图阁。

纲　以吕颐浩为尚书左仆射同平章事，兼知枢密院事。

纲　复修日历。

目　翰林学士汪藻言：“本朝宰相皆兼史馆，故书榻前议论之词则有时政记，（录）柱下见闻之实则有起居注，谓之日历，所以备言，垂一世之典。苟旷三十年之久，漫无一字，何以示来世？”帝从之，即以命藻。

纲　长星见，诏求直言。

纲　冬十一月，李回罢。

纲　王德歼邵青之众于崇明沙，获青送行在。

目　青寇宣州，进围太平，刘光世招降之，寻复叛去，聚其党于崇明沙，将犯江阴。光世令都统制王德讨之。德执旗麾兵，拔栅以入，青众大溃，翌日余党复索战，谍言贼将用火牛，德笑曰：“此古法也，可一不可再。”命合军持满，阵始交，万矢齐发，牛皆返奔，贼众歼焉。青自缚请命，德献诸行在，余党悉平。

纲　以孟庾参知政事。

纲　金兀朮寇和尚原，吴玠及其弟璘大败之，兀朮遁。

目　玠自富平之败，收散卒保和尚原，积粟缮兵，列栅为死守计。或谓玠宜退屯汉中，扼蜀口以安人心。玠曰：“我保此，敌决不敢越我而进，是所以保蜀也。”玠在原上，凤翔民感其遗惠，相与夜输刍粟助之，玠偿以银帛，民益喜，输者益多。金人怒，伏兵渭河邀杀之，且令保伍连坐，民冒禁如故。

金将没立自凤翔，乌鲁折合自阶、成出散关，约日会和尚原。乌鲁折合先期至，阵北山，索战，玠命诸将坚阵待之，更战迭休，金人大败遁去。没立方攻箭筈关，玠复遣将击破之。两军终不得合。金人自起海角，狃于常胜，及与玠战辄败，愤甚，谋必取玠。于是，兀朮会诸帅兵十余万，造浮梁跨渭，自宝鸡结连珠营，垒石为城，夹涧与官军相拒，进薄和尚原。玠与弟璘选劲弩，命诸将分番迭射，号“驻队矢”，连发不绝，繁如雨注；敌稍却，则以奇兵旁击，绝其粮道，度其困且走，设伏于神坌以待之。敌至伏发，遂大乱。玠因纵兵夜击，大败之。兀朮中二流矢，仅以身免，亟鬀其须髯而遁。

初，金人之至也，玠与璘以散卒数千驻原上，朝问隔绝，人无固志。有谋劫玠之兄弟北降者，玠知之，召诸将歃血盟，勉以忠义，皆感泣，愿尽死力，故能成功。

纲　初置见钱关子。

目　时命张浚屯婺州，有司请桩办合用钱，而路不通舟，钱重难致，乃造关子付婺州，召商人入中以给军食。商人执关子于榷货务请钱，愿得茶、盐、香货、钞引者听。于是州县以关子充籴本，未免抑配，而榷货务又止以日输三分之一偿之，人皆嗟怨。

纲　以孟庾为福建、江西、荆湖宣抚使，韩世忠副之。

目　初建人范汝为作乱，破建阳。命辛企宗讨之，不克，其势益炽。乃命庾为宣抚使，世忠副之，发大军由温台路入闽。汝为闻大军将至，亟入据建州。

纲　富直柔罢。

纲　十二月，金以陕西地畀刘豫。

纲　壬子，二年，春正月，复贤良方正直言极谏科。

纲　韩世忠拔建州，范汝为自焚死。

目　世忠闻汝为入建州，曰：“建居闽岭上流，贼沿流而下，七郡皆血肉矣。”亟率步卒三万，水陆并进，直抵凤凰山，五日破之，汝为自焚死。世忠初欲尽诛建民，李纲自福州驰见世忠曰：“建民多无辜。”世忠乃令军士驻城上，听民自相别，农给牛谷，商贾弛征禁，胁从者汰遣，独取附贼者诛之。民感更生，家为立祠。捷闻，帝曰：“虽古名将何以加！”世忠因进讨江西、湖、广诸盗。

纲　帝如临安。

纲　二月，以李纲为湖、广宣抚使。

纲　帝初御讲殿。

纲　三月，河南镇抚使翟兴为其下所杀，诏以其子琮代之。

目　刘豫将迁汴，以兴屯伊阳山，惮之，遣蒋颐持书诱兴以王爵；兴斩颐而焚其书。豫复阴啖兴裨将杨伟以利，伟遂杀兴，携其首奔豫。兴在河南累年，军少乏食，而能激以忠义，士莫不自奋，金人畏之，诸陵得不侵犯。诏以其子琮嗣职。

纲　夏四月，以翟汝文参知政事。

纲　诏吕颐浩都统江、淮、荆、浙诸军事，开府镇江。

目　颐浩屡请出师，身自督军北向，乃命颐浩开府镇江。颐浩辟文武士七十余人，以神武后军及御前忠锐崔增、赵延寿二军从行，韩世忠、张俊、刘光世、岳飞、王、杨沂中等皆隶焉。

纲　刘豫徙居汴。

目　豫至汴，尊其祖考为帝，置于宋太庙。是日暴风卷旗，屋瓦皆振，士民大惧。时河、淮、山东、陕西皆屯金军，刘麟籍乡兵十余万，为皇太子府军，分置河南、汴京淘沙官，两京冢墓发掘殆尽，赋敛烦苛，民不聊生。

纲　岳飞追曹成，大败之，成走邵州。

目　盗曹成初陷道州，复陷贺州，拥众十余万，由江西历湖、湘据道、贺二州，命岳飞权荆湖东路安抚都总管，付金字牌、黄旗招成。成闻飞至，惊曰：“岳家军来矣。”即遁。飞追至贺州，力战，大破之，成乃自桂岭置砦至北藏岭，连控隘道，以众十余万守蓬头岭。飞部才八千人，一鼓登岭，破其众，成奔连州。飞谓部将张宪、徐庆、王贵曰：“成党散去，追而杀之，则胁从者可悯；纵之，则复聚为盗。今遣若等诛其首而抚其众，慎勿妄杀，累上保民之仁。”于是宪自贺、连，庆自邵、道，贵自郴、桂，招降者二万，与飞会连州；进讨，成走入邵州。

纲　五月，以权邦彦签书枢密院事。

纲　育太祖后子偁之子伯琮于宫中，赐名瑗。

目　元懿太子卒，帝未有后，范宗尹尝造膝请建太子，帝曰：“太祖以神武定天下，子孙不得享之，遭时多艰，零落可悯。朕若不法仁宗，为天下计，何以慰在天之灵？”于是诏知内外宗正事，令广选太祖后，将育宫中。会上虞县丞娄寅亮上书曰：“先正有言：‘太祖舍其子而立弟，此天下之大公。周王薨，章圣取宗室育之宫中，此天下之大虑。’仁宗感悟其说，召英宗入继大统，文子文孙，宜君宜王，遭罹变故，不断如带。今有天下者，独陛下一人而已，属者椒寝未繁，前星不耀，孤立无助，有识寒心，天其或者深戒陛下，追念祖宗公心、长虑之所及乎！崇宁以来，谀臣进说，独推濮王子孙，以为近属，余皆谓之同姓，遂使昌陵之后寂寥无闻，仅同民庶，艺祖在上，莫肯顾歆，此金人所以未悔祸也。望陛下于伯字行内，选太祖诸孙有贤德者，视秩亲王，俾牧九州，以待皇嗣之生，退处藩服，庶几上慰在天之灵，下系人心之望。”书奏，帝读之大感叹，至是，选秦王德芳后朝奉大夫子偁之子伯琮入宫，命张婕妤鞠之，生六年矣。其后吴才人亦请于帝，乃复取秉义郎子彦之子伯玖，命才人鞠之。皆太祖后也。寻以伯琮为和州防御使，赐名瑗。

纲　吕颐浩前军将赵延寿叛，颐浩次于常州，王德追延寿至建平，诛之。

纲　张浚以刘子羽知兴元府。

纲　韩世忠招曹成，降之。

目　世忠既平范汝为，旋师永嘉，若将休息者，忽由处、信径至豫章，连营江滨数十里。群贼不虞其至，大惊，世忠因使董收招成，成方为岳飞所追，乃率众降。得战士八万，遣诣行在。

纲　六月，以李横为襄、郢镇抚使。

纲　颁戒石铭于州县。

目　以黄庭坚所书戒石铭颁于州县，令刻石。文曰：“尔俸尔禄，民膏民脂。下民易虐，上天难欺。”

纲　翟汝文罢。

目　汝文虽为桧所荐，然性刚，不为桧屈，至对案相诟，目桧为金人奸细，故不得久居位。

纲　秋八月，召朱胜非兼侍读，罢给事中胡安国及程瑀等二十人。

目　帝初即位，召安国为给事中，黄潜善恶之，遂罢。潜善去，复召为中书舍人，兼侍讲。安国因上时政论二十一篇，其言以为：“保国必先定计，定计必先建都，建都择地必先设险，分土必先制国，制国以守必先恤民。夫国之有民，犹人之有元气，不可不恤也。除乱贼，选县令，轻赋敛，更弊法，省官吏，皆恤民事也。而行此有道，必先立政；立政有经，必先核实，而后赏罚当；赏罚当，而后号令行，人心顺从，惟上所命，以守则固，以战则胜，以攻则服；天下定矣。然欲致此，顾人主志尚如何耳。尚志，所以立本也；正心，所以决事也；养气，所以制敌也；宏度，所以用人也；宽隐，所以明德也：具此五者，帝王之能事毕矣。”论入，改给事中。入对，以疾力求去，帝曰：“闻卿深于春秋，方欲讲论。”遂以左氏传付安国点句、正音。安国言：“春秋经世大典，见诸行事，非空言比。方今思济艰难，左氏繁碎，不宜虚费光阴，耽玩文采，莫若潜心圣经。”帝善之，命兼侍读，专讲春秋。

先是秦桧欲倾吕颐浩而专政，乃多引知名士布列清要以自助。安国尝闻游酢论桧人材可方荀文若，故力言桧贤于张浚诸人。及颐浩自常州还，憾桧欲去之，问计于席益，益曰：“目为党可也。今党魁胡安国在琐闼，宜先去之。”会颐浩荐知绍兴府朱胜非代己都督，帝从之。命下，安国奏：“胜非与黄潜善、汪伯彦同在政府，缄默附会，驯致渡江，尊用张邦昌，结好金虏，沦灭三纲，天下愤郁；及正位冢司，苗、刘肆逆，贪生苟容，辱逮君父。今强敌凭陵，叛臣不忌，用人得失，系国安危，深恐胜非上误大计。”帝为罢都督之命，改兼侍读，安国复持录黄不下，颐浩特命检正黄龟年书行。安国言：“有官守者不得其职则去。臣今待罪无补，既失其职，当去甚明。况胜非既臣论列之人，今朝廷乃称胜非处苗、刘之变，能调护圣躬。昔公羊氏言祭仲废君为行权，先儒力排其说，盖权宜废置，非所施于君父，春秋大法，尤谨于此。建炎之失节者，今虽特释而不问，又加进擢，习俗既成，大非君父之利。臣以春秋入侍，而与胜非为列，有违经训。”遂卧家不出。颐浩劝帝降旨，落职提举仙都观。秦桧三上章留之，不报。侍御史江跻、左司谏吴表臣论胜非不可用，安国不当责，于是与张焘、程瑀、胡世将、刘一止、林待聘、楼炤等二十余人皆坐桧党，并落职罢官，台省为之一空。

纲　以孟庾同都督江、淮、荆、浙诸军事。

纲　秦桧免，榜其罪于朝堂。

目　先是起居郎王居正与秦桧善，及桧执政，与居正论天下事甚锐，既相，所言皆不酬。居正疾其诡，言于帝曰：“秦桧尝语臣：‘中国之人，唯当著衣啖饭，共图中兴。’臣时心服其言。桧又自谓：‘为相数月，必耸动天下。’今为相设施止是。愿陛下以臣所言，问桧所行。”桧闻而憾之，出居正知婺州。及胡安国罢，桧留之，不报，遂求去。吕颐浩讽侍御史黄龟年劾桧“专主和议，沮止国家恢复远图，且植党专权，渐不可长”。乃罢桧相，仍榜朝堂，示不复用。初桧所陈二策，欲以河北人还金，中原人还刘豫。帝曰：“桧言南人归南，北人归北。朕北人，将安归？”桧语乃塞，至是帝召直学士院綦崈礼语以是事，及居正所言。崈礼即以帝意载于制辞，播告中外，人始知桧之奸。

纲　彗星见，赦，求直言。

纲　九月，韩世忠大败刘忠于蕲阳，忠走降刘豫。

目　世忠自豫章移师长沙，刘忠有众数万，据白面山，营栅相望，世忠至，与贼对垒，奕棋张饮，坚壁不动，众莫能测。一夕与苏格联骑穿贼营，候者诃问，世忠先得贼军号，随声应之，周览以出。喜曰：“此天赐也。”夜伏精兵二千于山下，与诸将拔营而进。贼方迎战，伏兵已驰入中军，夺望楼，植旗盖，传呼如雷，贼回顾惊溃，世忠麾将士夹击，大破之；忠走降豫。

纲　王伦还自金。

目　伦既被留，久困怀归，乃倡为和议，粘没喝纵之归报。伦至，入对，言金人情伪甚悉，帝优奖之。时方议讨刘豫，和议中格，久之乃以潘致尧为通问使，复如金。

纲　以朱胜非为尚书右仆射同平章事，兼知枢密院事。

纲　以王似为川、陕宣抚处置副使。

目　张浚在关陕三年，训新集之兵，当方张之敌，以刘子羽为上宾，任赵开为转运，擢吴玠为大将。子羽慷慨有才略，开善理财，而玠每战辄胜，西北遗民归附者众，故关陕虽失，而全蜀安堵，且以形势牵制东南，江、淮亦赖以安。朝廷疑浚杀赵哲、曲端为无辜，任子羽、开、玠为非是，乃以似为副使；浚始不安。

纲　冬十一月，李纲至潭州，湖南群盗平。

纲　十二月。罢湖、广宣抚使李纲。

目　纲上言：“荆、湖自昔用武之地，今朝廷保有东南，制驭西北，当于鼎、澧、荆、鄂皆宿重兵，使与四川、襄、汉相接，乃有恢复中原之渐。”会吕颐浩言纲纵暴无善状，而谏官徐俯、刘斐亦劾纲，遂罢提举崇福宫。

纲　召张浚知枢密院事。

纲　癸丑，三年，春正月。李横举兵伐金，复颍昌府。

纲　横屡败刘豫及金兵，诏以横为襄阳府、邓、随、郢州宣抚使。

纲　金人陷金州，王彦走石泉。

目　王彦守金州，金撒离喝攻之，彦以三千人迎敌而败，退保石泉，撒离喝遂乘胜而进。

纲　三月，刘子羽、吴玠兵溃于饶风关。金人入兴元；子羽、玠还击，破之。

目　金人长驱趋洋、汉。刘子羽闻王彦败，亟命田晟守饶风关，而遣人召吴玠入援。玠自河池日夜驰三百里至饶风，以黄柑遗敌，曰：“大军远来，聊用止渴。”撒离喝大惊，以杖击地曰：“尔来何速邪！”遂悉力仰攻，一人先登，二人拥后，先者既死，后者代攻；玠军弓弩乱发，大石摧压，如是者六昼夜，死者山积。敌乃更募死士，由间道自祖溪关入，绕出玠后，乘高以阚饶风，诸军不支，遂溃。敌入洋州，玠邀子羽去，子羽不可，而留玠同守定军山。玠难之，遂退保兴元之西县；子羽亦焚兴元，退保大安之三泉县。撒离喝遂入兴元，至金牛镇。四川大震。

子羽从兵不满三百，与士卒取草芽木甲食之，遗玠书诀别。玠得书未有行意，其爱将杨政大呼军门曰：“节使不可负刘待制！不然，政辈亦舍节使去矣！”玠乃间道会子羽，子羽留玠共守三泉。玠曰：“关外，蜀之门户，不可轻弃。”复往守仙人关，子羽以潭毒山形斗拔，其上宽平有水，乃筑壁垒，方成而金人已至，距营十数里。子羽据胡床坐垒口，诸将泣告曰：“此非待制坐处。”子羽曰：“子羽今日死于此！”敌寻亦引去。时张浚亦移守潼川，子羽遗书言己在此，金人必不南，浚乃止。金兵由斜谷北去。

撒离喝既至凤翔，遣十人持书招子羽，子羽皆斩之，而纵其一还，曰：“为我语贼，欲来即来，吾有死尔，何可招也。”

初，子羽闻有金兵，预徙梁、洋之积，及金人深入，馈饷不继，杀马及两河所佥军士以食，而子羽、玠复腹背要击之，死伤十五六，疫疠且作，乃引众还。子羽、玠因出师掩其后，金人堕溪涧死者不可胜计，尽弃辎重而走，余兵不能自拔者悉降。子羽遂还兴元。

金人始谋，本谓玠在西边，故涉险东来，不虞玠驰至，虽入三州，而得不偿失。

纲　权邦彦卒。以席益参知政事，徐俯签书枢密院事。

纲　三月，李横传檄收复东京，刘豫以金人来战于牟冈，横师败绩，颍昌复陷。

纲　夏四月，杨太僭号大圣天王，诏统制王会兵讨之。

纲　以韩肖胄签书枢密院事，遣使金。

纲　王彦复金州。

纲　诏李横等班师还镇，禁边兵侵齐。

纲　六月，岳飞讨江、广群盗，悉平之。

目　时虔、吉盗连兵寇掠江、广诸州，帝专命飞平之。飞至虔，固石洞贼彭友悉众至雩都迎战，跃马驰突；飞麾兵即马上擒之，余党皆破降之。初，帝以隆祐太后震惊之故，密令飞屠虔城。飞请诛首恶而赦胁从，帝许焉，虔人感其德，绘像祠人。及入见，帝手书“精忠岳飞”字，制旗以赐之。

纲　秋九月，吕颐浩免。以刘光世、韩世忠为江东、两淮宣抚使，王、岳飞为荆、湖、江西制置使，分屯沿江诸州。

纲　冬十月，李成寇襄、邓，李横奔荆南，成遂陷京西六郡。

纲　十一月，复元祐十科取士法。

纲　金兀朮陷和尚原。

纲　甲寅，四年，春二月，席益罢。

纲　三月，吴玠、吴璘与金兀朮战于仙人关，大败之。

目　先是璘守和尚原，馈饷不继，玠虑金人必复深入，且其地去蜀远，乃命璘别营垒于仙人关右之地，名曰杀金平，移兵守之。至是，兀朮、撒离喝、刘夔帅步骑十万破和尚原，进攻仙人关，自铁山凿崖开道，循岭东下。玠以万人守杀金平，以当其冲；璘自武阶路入援，冒围转战七昼夜，始得与玠会于仙人关。

敌首攻玠营，玠击走之。又以云梯攻垒壁，杨政以撞竿碎其梯，以长矛刺之。金军分为二，兀朮阵于东，韩常阵于西，璘率锐卒介其间，左绕右萦，随急而后战。

数日，玠大出兵，统领王善、王武率锐士分紫、白旗入金营，金阵乱，奋击，射韩常中左目，金人始宵遁。玠遣统制官张彦劫横山砦，王俊伏河池，扼其归路，又败之。

是役也，兀朮以下皆携妻孥来。刘夔乃刘豫腹心，本谓蜀可图，既不得逞，度玠终不可犯，乃还据凤翔，授甲士田，为久留计，自是不妄动矣。

纲　以赵鼎参知政事。

纲　张浚至临安，罢为资政殿大学士，居之福州。

目　浚虽被召，以刘子羽等军败，秘其事未行。已而诏王似、卢法原赴镇，浚及子羽、王庶、刘锡等俱赴行在。浚至临安，中丞辛炳以宿憾率殿中侍御史常同等劾浚丧师失地，跋扈不臣，遂落职奉祠福州居住，安置刘子羽于白州。浚即日行。诏以王似为川、陕宣抚使，卢法原、吴玠副之。法原寻卒。

纲　夏四月，徐俯罢。

纲　五月，以岳飞兼荆南制置使。

目　时杨太与刘豫通，欲顺流而下。李成既据襄阳，又欲自江西陆行趋浙，与太会。帝命飞为之备。朱胜非言：“襄阳，国之上流，不可不急取。”飞亦奏：“襄阳等六郡为恢复中原基本，今当先取六郡，以除心膂之病，李成远遁，然后加兵湖、湘，以殄群盗。”帝以语赵鼎，鼎曰：“知上流利害，无如飞者。”除飞兼荆南制置使。飞渡江，中流顾幕属曰：“飞不擒贼不涉此江！”

纲　秋七月，以胡松年签书枢密院事。

纲　岳飞复襄阳等六郡。

纲　八月，以赵鼎知枢密院事，都督川、陕、荆、襄诸军事。

目　鼎为朱胜非所忌，除鼎枢密都督，鼎条奏便宜，复为胜非所抑，乃上疏言：“顷者陛下遣张浚出使川、陕，国势百倍于今。浚有补天、浴日之功，陛下有砺山、带河之誓，君臣相信，古今无二，而终致物议，以被窜逐。夫丧师失地，浚则有之，然未必如言者之甚也。大抵专黜陟之典，受不御之权，则小人不安其分，谓爵赏可以苟求，一不如意，便生觖望，是时蜀士至于醵金募人，诣阙讼之，以无为有，何以自明！故有志之士，欲为国立事者，每以浚为戒。今臣无浚之功，当此重责，去朝廷远，恐好恶是非，行复纷纷于聪明之下矣。望闵臣孤忠，使得展布四体，少宽陛下西顾之忧。”

纲　遣吏部员外郎魏良臣使金。

纲　杨太败官军于鼎江，诏岳飞移兵讨之。

目　王遣忠锐统制崔增等讨太于鼎江，师败皆没。太乘大水出兵，攻破鼎州社木寨，守将许筌战没，官军死者甚众。于是授飞清远军节度使，代王讨太。飞时年三十二，中兴诸将建节未有如飞之年少者。

纲　九月，朱胜非罢。

纲　刘豫使其子麟以金兵入寇。

纲　以赵鼎为尚书右仆射同平章事，兼知枢密院事。

目　时边报骤至，举朝震恐。鼎将赴川、陕，陛辞，帝曰：“卿岂可远去，当遂相朕。”制下，朝士相庆。

纲　以沈与求参知政事。

纲　冬十月，诏韩世忠进屯扬州。

纲　召张浚于福州。

目　初，浚至福州，虑金、齐必并力窥东南，而朝廷已议讲解，因上疏极言其状。至是帝思其言，会赵鼎劝帝亲征，帝从之。喻樗谓鼎曰：“六龙临江，兵气百倍，然公自度此举果出万全乎？或姑试一掷也？”鼎曰：“中国累年退避不振，敌情益骄，义不可更屈，故赞上行耳。若事之济否，则非鼎所可知也。”樗曰：“然则当思归路耳。张德远有重望，若使宣抚江、淮、荆、浙、福建，俾以诸道兵赴阙，则其来路即朝廷归路也。”鼎然之，入言于帝，遂召浚，以资政殿学士提举万寿观，兼侍读。

纲　韩世忠大败金人于大仪，追至淮而还。

目　世忠至扬州，使统制解元守承州，候金步卒，亲提骑兵驻大仪，以当敌骑，伐木为栅，自断归路。会魏良臣使金过之，世忠撤炊爨，绐良臣有诏移屯平江，良臣疾驰去，世忠度良臣已出境，即上马令军中曰：“眂吾鞭所向。”于是移军向大仪，勒五阵，设伏二十余所，约闻鼓即起击。良臣至金军中，金前将军聂儿孛堇问官军动息，具以所见对。孛堇大喜，即引兵至江口，距大仪五里，别将挞不野拥铁骑过五阵东，世忠传小麾鸣鼓，伏兵四起，旗色与金人旗杂出，金军乱，官军迭进。世忠令背嵬军各持长斧，上揕人胸，下斫马足。敌被甲陷泥淖，世忠麾劲骑四面蹂躏，人马俱毙，遂擒挞不野等二百余人，而世忠所遣董旼亦击败金人于天长之口桥。解元至承州北门遇敌，设水军夹河阵，一日十三战，相拒未决。世忠遣成闵将骑士往援，复大战，俘获甚多。世忠复亲追至淮，金人惊溃，相蹈藉溺死者甚众。捷闻，群臣入贺。帝曰：“世忠忠勇，朕知其必能成功。”沈与求曰：“自建炎以来，将士未尝与金人迎敌一战。今世忠连捷，厥功不细。”论者以此举为中兴武功第一。

纲　帝自将御金，次于平江。

目　金、齐之兵日迫，群臣劝帝他幸，散百司以避之。张浚曰：“避将安之？惟进御乃可耳。”赵鼎曰：“战而不捷，去未晩也。”帝因曰：“朕为二圣在远，屈己请和，而彼复肆侵陵。朕当亲总六师，临江决战。”沈与求复力赞之，鼎喜曰：“累年退怯，敌志益骄。今圣断亲征，将士必奋，成功可必。臣愿效区区以图报国。”于是以孟庾为行宫留守，命百司不预军旅之务者从便避兵。以张俊为浙西、江东宣抚使，王为江西沿江制置使，胡松年诣江上会诸将议进兵，刘光世诣军建康，后宫自温州泛海如泉州。光世遣人讽鼎曰：“相公自入蜀，何事为他人任患！”韩世忠亦曰：“赵丞相真敢为者。”鼎闻之，恐上意中变，乘间言：“陛下养兵十年，用之正在今日。若少加退沮，即人心涣散，长江之险不可复恃矣。”帝遂发临安，刘锡、杨存中以禁兵扈从。

韩世忠捷奏至，帝次平江，欲自渡江决战。鼎曰：“敌之远来，利在速战，遽与争锋，非策也。且逆豫犹遣其子，岂可烦至尊邪！”帝乃止。及胡松年自江上还，云“北兵大集”，然后知鼎之有先见也。

纲　十一月，诏暴刘豫罪逆于六师。

纲　以张浚知枢密院事，视师江上。

目　浚至，见赵鼎，执其手曰：“此行举事，皆合人心。”鼎笑曰：“喻子才之功也。”复命浚知枢密院事，以其尽忠竭节诏谕中外。浚既受命，即日起江上视师。时挞懒、兀朮拥兵十万，约日渡江决战。浚长驱临江，召刘光世、韩世忠、张俊议事，将士见浚，勇气十倍。浚既部分诸将，身留镇江以节度之。

纲　十二月，金人围庐州，岳飞使牛皋救之；金兵败走。

纲　魏良臣还自金。

纲　金兵自淮引还。

目　挞懒屯泗州，兀朮屯竹墩镇，为韩世忠所扼，以书币约战。世忠遣麾下王愈及两伶人以橘茗报之，且言：“张枢密已在镇江。”兀朮曰：“张枢密贬岭南，何得乃在此？”愈出浚所下文书示之，兀朮色变，遂有归意。会雨雪，馈道不通，野无所掠，杀马而食，蕃、汉军皆怨，又闻金主晟病笃，乃夜引还。兀朮等既去，刘麟、刘猊不能独留，亦弃辎重遁。

帝谓赵鼎曰：“近将士致勇争先，诸路守臣亦翕然自效，乃朕用卿之力也。”鼎谢曰：“皆出圣断，臣何力之有。”或问鼎曰：“金人倾国来攻，众皆汹惧，公独言不足畏，何也？”鼎曰：“敌众虽盛，然以刘豫邀而来，非其本心，战必不力，是以知其不足畏也。”帝语张浚曰：“赵鼎真宰相，天使佐朕中兴，可谓宗社之幸。”

鼎奏：“金人遁归，尤当博采群言，为善后之计。”于是诏前宰执议攻战备御措置绥怀之方。提举临安府洞霄宫李纲上疏曰：“议者或以敌马既退，当遂用兵，为大举之计。臣窃以生理未固，而欲浪战以侥幸，非制胜之术也。今朝廷以东南为根本，苟不大修守备，先为自固之计，何以能万全而制敌！议者又谓敌人既退，当且保据一隅，以苟目前之安。臣谓祖宗境土，岂可坐视沦陷，不务恢复！若今岁不征，明年不战，使敌势益张，而吾之所纠合精锐士马，日以秏损，何以图敌！唯宜于防守既固，军政既修之后，即议攻讨，乃为得计。

其守备之宜，则料理淮甸、荆、襄以为东南屏蔽，当以淮之东西及荆、襄置三大帅，屯众兵以临之，分遣偏师进守支郡，加以战舰水军，上连下接，自为防守，则藩篱之势成。守备之宜，莫大于是。

然后可议攻战之利，分责诸路大帅，因利乘便，收复京畿，以及故都，断以必为之志，而勿失机会，则以弱为强，取威定乱，逆臣可诛，强敌可灭。攻战之利，莫大于是。

若夫万乘所居，必择形胜以为驻跸之所。东南形势，无如建康。旧都未复，莫若权于建康驻跸，治城池，修宫阙，立官府，固营壁，使粗成规模，以待巡幸。此措置之所当先也。

至于西北之民，皆陛下赤子，荷祖宗涵养之深，其心未尝忘宋，特制于强敌，不能自归。天威震惊，必有愿为内应者，宜优加抚循，使陷溺之民，知所依怙，益坚戴宋之心。此绥怀之所当先也。”

又曰：“臣窃观陛下临御九年，国不辟而日蹙，事不立而日坏，将骄而难御，卒惰而未练，国用匮而无赢余之蓄，民力困而无休息之期，使陛下忧勤虽至，而中兴之效邈乎无闻，则群臣误陛下之故也。陛下观近年以来所用之臣，慨然敢以天下之重自任者几人？平居无事，小廉曲谨，似可无过；忽有扰攘，则错愕无所措手足，不过奉身以退，天下忧危之重委之陛下而已。有臣如此，何补于国，而陛下亦安取此！

大概近年闲暇，则以和议为得计，而以治兵为失策。仓卒，则以退避为爱君，而以进御为误国。国势益弱，职此之由。今天启宸衷，悟前日和议退避之失，亲临大敌，天威所加，使北军数十万之众震怖不敢南渡，潜师宵奔，则和议之与治兵，退避之与进御，其效概可见矣！然敌兵虽退，未大惩创，安知其秋高马肥不再来扰我疆埸，使疲于奔命哉。且退避之策，可暂而不可常，可一而不可再。退一步则失一步，退一尺则失一尺。往时自南都退至维扬，则河北、河东、关陕失矣；自维扬退至江、浙，则京东、西失矣。万一敌骑南牧，将复退避，不知何所适而可乎！航海之策，万乘冒风涛之险，此又不可之尤者。惟当于国家闲暇之时，明政刑，治军旅，选将帅，修车马，备器械，峙糗粮，积金帛，敌来则御，俟时而奋，以光复祖宗之大业，此最上策也。臣愿陛下，自今以往，勿复为退避之计！

夫古者敌国善邻则有和亲，仇雠之邦鲜复遣使。今金人造衅之深，知我必报，其措意为何如，而我方且卑辞厚币屈体以求之，其不推诚以见信决矣。器币礼物，所费不赀，使轺往来，坐索士气，而又邀我以必不可从之事，制我以必不敢为之谋，是和卒不成，而徒为此扰扰也，况于吾自治自强之计，动辄相妨。臣愿自今以往，勿复遣和议之使。二者既定，择所当为者，一切以至诚为之。俟吾之政事修，仓廪实，府库充，器用备，士气振，力可有为，乃议大举，则兵虽未交，而胜负之势决矣。惟陛下正心以正朝廷百官，使君子小人各得其分，则是非明，赏罚当，自然藩方协力，将士用命，虽强敌不足畏，逆臣不足忧，此特在陛下方寸间耳。”疏奏，帝赐诏褒谕。





纲鉴易知录卷八十


南宋纪


高宗皇帝


纲　乙卯，五年，春正月朔，日食。

纲　召张浚还。

目　命韩世忠屯镇江，刘光世屯太平，张俊屯建康。俊尝以其军从上行，至是始军于外。

纲　金主吴乞买卒，兄之孙亶立。

纲　二月，帝如临安。

纲　以赵鼎、张浚为尚书左、右仆射并同平章事，兼知枢密院事，都督诸路军马。

目　鼎、浚相得甚，人知其将并相，史馆校勘喻樗独曰：“二人宜且同在枢府，他日赵退则张继之。立事任人，未甚相远则气脉长；若同处相位，万一不合而去，则必更张，是贤者自将背戾矣。”寻命浚如江上议边防。

纲　作太庙于临安。

目　侍御史张致远言：“创建太庙，甚失兴复大计。”殿中侍御史张绚亦言：“去年建明堂，今年立太庙，是将以临安为久居之地，不复有意中原。”不报。

纲　闰月，胡松年罢。

纲　三月，张浚视师潭州。

目　浚以建康东南都会，而洞庭据上流，恐杨太滋蔓为害，请乘其急讨之。至醴陵，释邑囚数百，皆太谍者，给以文榜，俾招谕诸砦，皆呼而去，于是相率来降。

纲　夏四月，封周后柴叔夏为崇义公。

纲　上皇卒于金。

目　年五十四。遗言欲归葬内地，金主亶不许。时兵部侍郎司马朴与奉使朱弁在燕山，闻之，共议制服。弁欲先请，朴曰：“为臣子闻君父子丧，当致其哀，尚何请！设请而不许，奈何？”遂服斩衰，朝夕哭，金人义之而不责。洪皓在冷山闻之，北向泣血，操文以祭。其词激烈，闻者挥涕。

纲　龙图阁直学士致仕杨时卒。

目　时奉祠致仕，优游林泉，以著书讲学为事。东南学者推时为程氏正宗，胡宏、罗从彦皆其弟子。卒年八十三，谥文靖。

从彦，南剑人，初为博罗主簿，闻时得程氏之学，慨然慕之。及时为萧山令，从彦徒步往学，见时三日，即惊汗浃背曰：“不至是，几虚过一生矣！”既卒业归。筑室山中，绝意仕进，学者称为豫章先生。朱熹谓“龟山倡道东南，士之游其门者甚众，然潜思力行，任重诣极者，豫章一人而已”。

延平李侗，初从从彦学，从彦令于静中看喜、怒、哀、乐未发前气象，而求所谓中者。久之，于天下之理，该摄洞贯，以次融释，各有条序。退居山中，谢绝世故，凡四十年。其接后学，答问不倦，常曰：“学之道不在多言，但默坐澄心体认，天理自见。”学者称为延平先生。朱熹尝从侗受学，每称侗资禀劲特，气节豪迈，而充养完粹，无复圭角，自然之中若有成法。平居恂恂，无甚可否，及酬酢事变，断以义理，则有截然不可犯者。

纲　五月，遣忠训郎何藓使金，罢中书舍人胡寅。

目　寅上疏言：“女真惊动陵寝，戕毁宗庙，劫质二帝，涂炭生民，乃陛下之大雠也。自建炎丁未至绍兴甲寅，卑辞厚礼，以问安、迎请为名，而遣使者不知几人矣。知二帝所在，见二帝之面，得女真之要领，因讲和而能息兵者，谁欤？但见通和之使归未息肩，而黄河、长淮、大江相继失险矣。夫女真知中国所重在二帝，所恨在劫质，所畏在用兵，则常示欲和之端，增吾所重，平吾所恨，匿吾所畏；而中国坐受此饵，既久而不悟也，天下其谓自是改图矣，何为复出此谬计邪！苟曰‘以二帝之故，不得不然’，则前效可考矣。适观何藓之事，恐和说复行，国论倾危，士气沮丧，所系不细。”疏入，诏褒谕之。会张浚奏言：“使事兵家机权，后将辟地复土，终归于和，未可遽绝。”乃遣藓行。寅因乞外，知邵州。

纲　以孟庾知枢密院事。

纲　封瑗为建国公，就学资善堂。

目　赵鼎请以行宫新作书院为资善堂，命建国公听读，且荐徽猷阁待制范冲兼翊善，起居郎朱震兼赞读，朝论二人极天下之选。帝命瑗见之，皆设拜。后岳飞诣资善堂见瑗，退而喜曰：“社稷得人矣，中兴基业其在是乎！”寻以伯玖为和州防御使，赐名璩。

纲　六月，岳飞大破杨太于洞庭；太死，湖、湘平。

目　飞奉命讨太，而所部皆西北人，不习水战。飞曰：“兵何常？顾用之何如耳。”乃先遣使招谕之。其党黄佐曰：“岳节使号令如山，若与战，万无生理，不如往降。节使诚信，必善遇我。”遂降。飞表授佐武义大夫，单骑按其部，拊佐背曰：“子知逆顺者，果能立功，封侯岂足道！欲复遣子归湖中，视其可乘者擒之，可劝者招之，如何？”佐感泣，誓以死报。时张浚至潭州，席益疑飞玩寇，欲以闻。浚曰：“岳侯，忠孝人也。兵有深机，胡可易言！”益惭而止。黄佐袭周伦砦，杀之；飞上其功，迁武功大夫。

会朝旨召张浚还防秋，飞袖小图示浚，浚欲俟来年议之。飞曰：“已有定画，都督能少留八日可破贼。”浚曰：“何言之易！”飞曰：“因敌将，用敌兵，夺其手足之助，离其腹心之托，使孤立而以王师乘之，八日之内，当俘诸酋。”浚许之。飞遂如鼎州。黄佐招杨钦来降，飞喜曰：“杨钦骁悍，既降，敌腹心溃矣。”表授钦武义大夫，礼遇甚厚，乃复遣归湖中。两日钦说全琮、刘诜来降，飞诡骂钦曰：“贼不尽降，何来也！”杖之，复遣去。是夜掩贼营，降其众数万。

太负固不服，方浮舟湖中，以轮激水，其行如飞，傍置撞竿，官舟迎之辄碎。飞伐君山木为巨筏，塞诸港汊，又以腐木乱草浮上流而下，择水浅处遣善骂者挑之，且行且骂，贼怒来追，则草木壅积，舟轮碍，不行。飞急击之，贼奔港中，为筏所拒，官军乘筏，张牛革以蔽矢石，举巨木撞其舟尽坏。太技穷，赴水死。飞入贼垒，余酋惊曰：“何神也！”俱请降，众凡二十余万。果八日，而捷书至潭。浚叹曰：“岳侯，神算也！”黄诚斩杨太首，挟钟子仪、周伦诣浚降，湖、湘悉平。

初，太恃其险，官军自陆袭则入湖，水攻之则登岸，因曰：“欲犯我者，除是飞来！”至是，人以其言为谶云。

纲　秋七月，孟庾罢。

纲　冬十月，张浚还自潭州。

目　湖、湘平，浚奏遣岳飞屯荆、襄以图中原，乃自鄂、岳转淮东，会诸将议防秋之宜。帝赐诏趣归，及至，劳问曰：“卿暑行甚劳，群寇就招抚，成朕不杀之仁，卿之功也。”召对便殿，浚进中兴备览四十一篇，帝嘉叹，置之座隅。

纲　十一月，征和靖处士尹焞于涪州。

目　初，金人陷洛，焞阖门被害，焞死复苏，门人舁至山谷中而免。刘豫聘之，不从；以兵恐之，焞自商州奔蜀。至阆，得程颐易传，拜受之。因止于涪，辟三畏斋以居，州人不识其面。至是，范冲举以自代。

纲　以李纲为江西安抚制置大使。

目　张浚荐其忠也。

纲　金伐蒙古。

目　蒙古在女真之北，唐为蒙兀部，亦号蒙骨斯。其人劲悍善战，夜中能视，以鲛鱼皮为甲，可捍流矢。金主命万户胡沙虎将兵击之。

纲　丙辰，六年，春二月，以折彦质签书枢密院事。

纲　韩世忠围淮阳，金兀朮救之，世忠还。

目　世忠闻刘豫聚兵淮阳，即引军渡淮，旁符离而北，至其城下，为贼所围，奋戈溃围而出，不遗一镞。呼延通与金将牙合孛堇搏战，扼其吭而擒之，乘锐掩击。金人败去，遂进兵围淮阳。兀朮与刘猊皆引兵至，世忠求援于张俊，俊以世忠有见吞意，不从。世忠勒阵向敌，遣人语之曰：“锦衣骢马立阵前者，韩相公也。”或危之，世忠曰：“不如是不足以致敌。”敌果至，杀其导战二人，遂引去。世忠复还楚州，淮阳之民从而归者以万计。

纲　沈与求罢。

纲　张浚会诸将于镇江，遣张俊屯盱眙，韩世忠屯楚州。

目　张浚每称二人可倚大事，故并命之。世忠至楚，披草莱，立军府，与士卒同力役。夫人梁氏，亲织箔为屋。将士有怯战者，世忠遗以巾帼，设乐大宴，俾妇人妆以耻之，故人人奋励。抚集流散，通商惠工，山阳遂为重镇。

纲　夏四月，起复岳飞为京湖宣抚副使。

目　飞以母丧扶榇还庐山，累表乞终制，不许。

纲　六月，张浚抚师淮上，遣刘光世屯庐州，岳飞屯襄阳，杨沂中屯泗州。

目　浚命光世屯合肥以招北军；沂中领精骑以佐张俊；飞屯襄阳，以图中原。且谓飞曰：“此君素志也。”

纲　秋七月，以陈公辅为左司谏。

目　公辅召还，为吏部员外郎，言：“今日之祸，实由公卿大夫无气节忠义，不能维持天下国家。平时既无忠言直道，缓急讵肯仗节死义，岂非王安石学术坏之邪！安石政事坏人才，学术坏人心，三经、字说诋诬圣人，破碎大道，非一端也。春秋正名分，定褒贬，俾乱臣贼子惧，安石使学者不治春秋。史、汉载成败安危，存亡理乱，为世龟鉴，安石使学者不读史、汉。扬雄不死王莽之篡，而著剧秦美新之文，安石乃曰：‘合于孔子“无可无不可”之义。’冯道事四姓八君，安石乃曰：‘善避难以存身。’使公卿皆师安石之言，宜其无气节忠义也。”疏入，帝大喜，授左司谏，赐三品服。

纲　八月，以秦桧为行营留守，孟庾副之，并参决尚书省、枢密院事。

目　张浚奏：“东南形势莫重于建康，实为中兴根本，且使人主居此，北望中原，常怀愤惕，不敢暇逸。而临安僻在一隅，内则易生安肆，外则不足以号召远近，系中原之心。请临建康，抚三军以图恢复。”会谍报刘豫将南寇，赵鼎议幸平江，帝从之。遂命桧、庾留守，并参决尚书省、枢密院事。桧自被斥，会与金议和，稍复其官，知温州、绍兴府。又以张浚荐，授醴泉观使，兼侍读，至是渐用事。

纲　岳飞复蔡州。

目　飞累战皆捷，遣牛皋复镇汝军，杨再兴复河南长水县。张浚曰：“飞措画甚大，今已至伊、洛，则太行一带山砦必有响应者。”已而忠义杜梁兴等果归之。飞复及伪齐李成、孔彦舟连战，至蔡州，克其城。

纲　九月，帝如平江。

纲　岳飞遣兵败刘豫之众于唐州。上疏请进军恢复中原，帝不许，飞乃还鄂。

纲　冬十月，刘豫使刘麟、刘猊分道寇淮西，杨沂中等大败猊于藕塘，追麟至南寿春而还。

目　刘豫闻张浚会诸将于江上，榜其罪逆，将进兵讨之；告急于金，请先出师南侵，而乞师救援。金主亶召诸将、相议之，蒲卢虎曰：“先帝所以立豫者，欲其开疆保境，我得安民息兵也。今豫进不能取，又不能守，兵连祸结，愈无休期。从其请则豫收其利，败则我受其弊，况前年因豫出师，尝不利于江上矣，奈何许之！”金主遂不许豫，而遣兀朮提兵黎阳以观衅。于是豫佥乡兵三十万，分三道入寇：麟率中路兵，由寿春以犯合肥；猊率东路兵，由紫荆山出涡口以犯定远；孔彦舟率西路兵，由光州以犯六安。时张浚、杨沂中、韩世忠、岳飞、刘光世分屯诸州，而沿江上下无兵，赵鼎深以为忧，移书张浚，欲令俊与沂中同保合肥。浚以为然，乃遣沂中、张宗颜等分道御之，且令沂中趋濠州以与张俊合。

及刘麟进逼合肥，赵鼎曰：“今贼渡淮，当急遣张俊合光世之军尽扫淮南之寇，然后议去留。”帝善之，然虑俊、光世不足任，因命岳飞尽以兵东下，而手札付浚，令浚、光世、沂中等还保江。浚上言：“若诸将渡江则无淮南，而长江之险与贼共，有淮南之地，正所以屏蔽大江。使贼得淮南，因粮就运以为家计，江南其可保乎！今正当合兵掩击，可保必胜；若一有退意，则大事去矣。且岳飞一动，襄、汉有警，何所恃乎！愿朝廷勿专制于中，使诸将有所观望也。”帝手书报浚曰：“非卿识高虑远，何以及此。”由是异议乃息。

沂中兵至濠，光世已舍庐州，将趋采石，淮西大震。浚闻之，令吕祉驰往光世军，谕之曰：“有一人渡江，即斩以徇！”光世不得已，复还庐州，与沂中、俊等相应。

刘猊军至淮东，为韩世忠所沮，乃引趋定远。刘麟从淮西系三浮桥而渡，次于濠、寿之间，张俊以兵拒之。猊率众犯定远，欲趋宣化以寇建康。沂中以兵二千进御，与猊前锋遇于越家坊，败之。猊恐孤军深入为王师所袭，乃欲趋合肥与麟合而后进。至藕塘，沂中复遇之。猊据山列阵，矢下如雨。沂中急击之，使统制吴锡率劲卒五千突入其军；猊众溃乱，沂中纵大军乘之，而自以精骑冲其胁，大呼曰：“贼破矣！”贼众错愕骇视。张宗颜自泗来，乘背击之，张俊大军复与战于李家湾，贼众大败，横尸满野。猊以首抵谋主李愕曰：“适见髯将军，锐不可当，果杨殿前也。”即与数骑遁去。麟在顺昌，闻猊败，亦拔砦去。沂中及王德乘势追麟，至南寿春而还。孔彦舟亦解光州围而去，北方大恐。金人闻豫败，来诘其状，始有废豫之意。

纲　十二月，张浚还自镇江。

纲　韩世忠败金人于淮阳。

纲　赵鼎罢。

目　初，张浚在江上，遣参议军事吕祉入奏事，所言夸大，鼎每抑之。帝谓鼎曰：“他日浚与卿不和，必吕祉也。”既而浚因论事，语意微侵鼎。鼎言：“臣初与浚如兄弟，因吕祉离间，遂尔暌异。今浚成功，当使展尽底蕴。浚当留，臣当去。”帝曰：“俟浚还议之。”及浚还，鼎与折彦质请帝回跸临安。浚奏：“天下之事，不倡则不起。三岁之间，陛下一再临江，士气百倍，乞乘胜攻河南，而车驾幸建康。”又言：“刘光世骄惰不战，请罢其军政。”鼎言：“得河南固易尔，能保金人不内侵乎！且光世累世为将，将卒多出其门，无故而罢之，恐人心不安。”浚滋不悦，而帝多从浚议。鼎求退益力，遂罢知绍兴府。

鼎与浚为相，政事先后及人才所当召用者，条而置之座右，次第奏行之，故列要津者多一时之望，人号为“小元祐”。帝尝亲书“忠正德文”四字及尚书赐之，曰：“书载君臣相戒饬之言，所以赐卿，欲共由斯道也。”鼎顿首谢。

纲　折彦质罢，以张守参知政事。

纲　陈公辅乞禁程氏学，诏从之。

目　公辅上疏言：“今世取程颐之说，谓之伊川之学，相率从之，倡为大言，谓尧、舜、文、武之道传之仲尼，仲尼传之孟轲，孟轲传之颐，颐死，遂无传焉。狂言怪语，淫说鄙论，曰‘此伊川之文也’。幅巾大袖，高视阔步，曰：‘此伊川之行也。’师伊川之文，行伊川之行，则为贤士大夫；舍此，皆非也。乞禁止之。”遂诏士大夫之学，宜也孔、孟为师，庶几言行相称，可济时用。时方召尹焞，焞，颐门人也，公辅之意，盖有所指云。

纲　丁巳，七年，春正月，以陈与义参知政事，沈与求同知枢密院事。

纲　以张浚兼枢密使。

纲　何藓还自金，始闻上皇及太后之丧，帝成服。

目　何藓还，始知道君皇帝、宁德皇后郑氏相继崩，帝成服。百官七上表，请遵以日易月之制。知严州胡寅上疏：“请服丧三年，衣墨临戎，以化天下。”帝欲遂终服，张浚言：“天子之孝不与士庶同，必思所以奉宗庙、社稷。今梓宫未返，天下涂炭，愿陛下挥泪而起，敛发而趋，一怒以安天下之民。”帝乃命浚草诏，告谕群臣，外朝勉从所请，宫中仍行三年之丧。

纲　以秦桧为枢密使。

纲　三月，遣王伦如金。

目　诏以伦为奉迎梓宫使。陛辞，帝命谓挞懒曰：“河南之地，上国既不有，与其付刘豫，曷若见归。”

纲　三月，帝如建康。以吕祉参谋都督府军事，张宗元为参议官；以沈与求知枢密院事。遥尊宣和皇后韦氏为皇太后。

纲　刘光世免，张浚命吕祉节制其军。

纲　夏四月，岳飞乞终丧，遂还庐山。张浚以张宗元监其军。

目　飞自鄂入见，拜太尉，继除宣抚使，以王德、郦琼兵隶之。帝诏德、琼曰：“听飞号令，如朕亲行。”飞见帝，数论恢复之略，疏言：“金人所以立刘豫，盖欲荼毒中原，以中国攻中国，彼得以休息观衅耳。臣愿陛下假臣日月，提兵趋京、洛，据河阳、陕府、潼关以号召五路叛将。叛将既还，遣王师前进，豫必弃汴而走，河北、京畿、陕右可以尽复，然后分兵浚、滑，经略两河，如此则逆豫成擒，金人可灭，社稷长久之计，实在此举。”帝曰：“有臣如此，朕复何忧！”复召至寝，命之曰：“中兴之事，一以委卿。”

飞方图大举，会秦桧主和议，忌之，遂不以德、琼兵隶飞，而请诏飞诣张浚议事。浚谓飞曰：“王德，淮西军所服，浚欲以为都统，而命吕祉以督府参谋领之，如何？”飞曰：“德与郦琼素不相下，一旦揠之在上则必争。吕尚书不习军旅，恐不足服众。”浚曰：“张俊、杨沂中如何？”飞曰：“张宣抚，飞之旧帅也，其人暴而寡谋；沂中视德等耳，亦岂能御此军哉！”浚艴然曰：“固知非太尉不可。”飞曰：“都督以正问飞，飞不敢不尽其愚，岂以得军为念哉！”飞既与浚忤，即日上章乞终丧服，以张宪摄军事，步归庐山，庐母墓侧。浚怒，遂以张宗元权宜抚判官，监其军。

纲　五月，召胡安国提举万寿观，兼侍读；未至而罢。

目　张浚荐安国，帝召之，将行，闻陈公辅乞禁程颐之学，乃上疏曰：“孔、孟之道，不传久矣，自颐兄弟始发明之，然后知其可学。而至今使学者师孔、孟而禁从颐学，是入室而不由户也。自嘉祐以来，颐与兄颢及邵雍、张载皆以道德名世，著书立言，公卿大夫所钦慕而师尊之；及王安石、蔡京等曲加排抑，故其道不行。望下礼官，讨论故事，加之封爵，载在祀典，仍照馆阁裒其遗书，羽翼六经，使邪说者不得作，而道术定矣。”疏入，公辅与中丞周祕、侍御史石公揆交章论安国学术颇僻，除知永州；安国辞，遂复与祠。

纲　六月，沈与求卒。

纲　岳飞奉诏入朝，遂遣还镇。

目　累诏趣飞还职，飞不得已，趋朝待罪，帝慰遣之。及张宗元还，言“将和士悦，人怀忠孝，皆飞训养所致”。帝大悦。飞至镇，奏言：“此者寝之命，咸谓圣断已坚，何至今尚未决？臣愿提兵进讨，顺天道，因人心，以曲直为老壮，以逆顺为强弱，万全之效可必。钱塘僻在海隅，非用武地，愿建都上游，用汉光武故事，亲率六军，往来督战，庶将士知圣意所向，人人用命。”

纲　秋八月，以张浚为淮西宣抚使。

纲　召淮西副统制郦琼赴行在。琼以众叛降刘豫，执吕祉杀之。

纲　九月，张浚免，罢都督府。

目　浚总中外之政，几事丛委，以一身任之。每奏对，必言雠耻之大，帝未尝不改容涕洟，事无巨细，必以咨浚。及郦琼叛，吕祉死，浚因引咎力求去，帝问谁可代者，且曰：“秦桧何如？”浚曰：“近与共事，方知其暗。”帝曰：“然则用赵鼎尔。”浚曰：“得之矣。”桧由是憾浚。浚遂奉祠，而都督亦罢。

纲　以赵鼎为尚书左仆射同平章事，兼枢密使。

纲　冬十月，安置张浚于永州。

目　浚既去位，言者论之不已，欲远窜之。会赵鼎乞降诏安抚淮西，帝曰：“俟行遣张浚，朕当下罪己之诏。”鼎言浚已落职，帝曰：“浚罪当远窜。”鼎曰：“浚母老，且有勤王功。”帝曰：“功过自不相掩。”已而内批出浚谪岭南，鼎留不下，诘旦约同列救解。帝怒未释，鼎力恳曰：“浚罪不过失策尔。凡人计虑，岂不欲万全，倘因一失，便置之死地，后有奇谋秘计，谁复敢言者！此事自关朝廷，非独私浚也。”张守亦以为言，帝意解，遂以秘书少监分司西京，永州居住。李纲闻之，驰奏曰：“浚措置失当，诚为有罪，然其区区徇国之心，有可矜者。愿少宽假，以责来效。”不报。

纲　闰月，以尹焞为崇政殿说书。

目　初，焞被召，以疾辞。范冲奏：“给五百金为行资，命漕臣至涪亲遣。”焞始就道。会陈公辅攻程氏之学，焞至九江，遂留不进。张浚言：“焞拒刘豫之节，且其所学所养有大过人者，乞令江州守臣疾速津送。”焞至建康，复以疾辞。帝曰：“焞可谓恬退矣。”趣召入见，命为秘书郎，兼说书。

纲　张浚弃盱眙还建康。

纲　金人袭汴，执刘豫，废为蜀王，立行台尚书省于汴。韩世忠、岳飞请伐金，收复中原。不报。

纲　十二月，王伦还自金，寻复遣之。

目　伦还入对，言：“金人许还梓宫及太后，且许归河南地。”帝喜曰：“若金人能从朕所求，其余一切非所较也。”逾五日，复遣伦奉迎梓宫于金。

纲　戊午，八年，春正月，张守罢。

目　帝议还临安，张守言：“建康自六朝为帝王都，气象雄伟，且据都会以经理中原，依险阻以捍御强敌。陛下席未及暖，今又巡幸，百司六军有勤动之苦，民力邦用有烦费之忧。愿少安于此，以系中原民心。”赵鼎不可，守遂求去，出知婺州。

纲　二月，胡安国进春秋传，诏加安国宝文阁直学士。

目　自王安石废春秋，不列于学宫，安国谓：“先圣手所笔削之书，天下事物无不备于此，乃传心之要典也。而人主不得闻讲说，学士不得相传习，乱伦灭理，用夷变夏，殆由乎此。”因潜心二十余年，著春秋传以成其志。至是，上之，帝谓：“深得圣人之旨。”诏进一官，命未下而卒，赐谥文定。

安国强学力行，以圣人为标的，志于康济斯民。见中原沦没，遗黎涂炭，常若痛切其身。虽数以罪去，爱君忧国，远而弥笃。风度凝远，视天下万物无一足婴其心。自渡江以来，儒者进退合义，以安国、尹焞为称首。谢良佐尝语人曰：“胡康侯如大冬严雪百草萎死而松柏挺然独秀者也。”

纲　帝定都临安。

目　帝自建康至临安，自是始定都矣。

纲　三月，以刘大中参知政事，王庶为枢密副使。

纲　以秦桧为尚书仆射同平章事，兼枢密使。

目　初，张浚尝与赵鼎论人才，浚极称桧善，鼎曰：“此人得志，吾辈无所措足矣！”及鼎再相，桧在枢密，一惟鼎言是从。鼎由是深信之，言桧可大任于帝，而不知为桧所卖也。桧既相，制下，朝士相贺，独吏部侍郎晏敦复在忧色，曰：“奸人相矣！”闻者皆以其言为过。

纲　陈与义罢。

纲　夏四月，诏王庶视师江、淮。

目　庶至淮上，遂移张俊下张宗颜军淮西、巨师古屯太平州，分韩世忠二军屯天长、泗州，缓急为声援；以刘锜军驻镇江，以固根本。

纲　五月，王伦偕金使来。

纲　伦至会宁，见金主，首谢废刘豫，次致使指。会挞懒自河南还，言于金主，请以废齐旧地与宋。金主命群臣议，蒲卢虎议以河南、陕西地与宋，遂遣伦及其太原少尹乌陵思谋、太常少卿石庆来议事。

纲　六月，赐衍圣公孔玠衢州田。

纲　秋七月，彗星见。

纲　王伦复如金。

纲　八月，金始颁行官制。

纲　金以会宁为上京，临潢府为北京。

目　会宁即海古地，金之旧土，初称内地，至是升为上京会宁府。改辽上京临潢府为北京，而东京辽阳、西京大同、南京大兴、中京大定府则仍旧云。

纲　冬十月，罢参知政事刘大中。

目　大中与赵鼎不主和议，秦桧忌之，荐萧振为侍御。振入台，即劾大中，罢之。鼎曰：“振意不在大中也。”振亦谓人曰：“赵丞相不待论，当自为去就矣。”

纲　赵鼎罢。

目　初，中书舍人潘良贵，以户部侍郎向子奏事久，叱之退。帝欲抵良贵罪，中丞常同为之辨，帝欲并逐同。鼎奏子虽无罪，而同与良贵不宜逐，帝不从。命下，给事中张致远谓：“不应以一子，出二佳士。”不书黄。帝怒，顾鼎曰：“固知致远必缴驳。”鼎问：“何也？”帝曰：“与诸人善。”盖已有先入之言，由是不乐鼎。秦桧继留身奏事，及出，鼎问：“帝何言？”桧曰：“上无他，恐丞相不乐耳。”鼎乃引疾求罢，且言：“臣议论出处与刘大中同，大中去，臣何可留！”乃出知绍兴府。入辞，言于帝曰：“臣去后，必有以孝悌之说胁制陛下者。”将行，桧率执政饯之，鼎不为礼，一揖而去，桧益憾之。鼎自再相，无所施为。或以为言，鼎曰：“今日之事，如人患羸，当静以养之，若复攻砭，必损元气矣。”后王庶入对，帝曰：“赵鼎两为相，于国有大功；再赞亲征，皆能决胜。又镇抚建康，回銮无虞，他人所不及。”

纲　以句龙如渊为御史中丞。

目　先是宰执入见，秦桧独留身，言：“臣僚畏首尾，多持两端，此不足以论大事。若陛下决欲讲和，乞专与臣议，勿许群臣预。”帝曰：“朕独委卿。”桧曰：“臣恐不便，望陛下更思三日。”桧复留身奏事，帝意欲和甚坚，桧犹以为未也，复进前说。又三日，桧复留身奏事如初，知帝意不移，乃始出文字乞决和议。然犹以群臣为患，中书舍人句龙如渊为桧谋曰：“相公为天下大计，而邪说横起，盍不择人为台谏，使尽击去，则事定矣。”桧大喜，即擢如渊为中丞，劾异议者，卒成其志。

纲　金以张通古为河南诏谕使，来言归河南、陕西之地。

目　先是王伦使金，从赵鼎受使指，鼎言：“问礼数，则答以君臣之分已定；问地界，则答以大河为界。二事，使者之大指，或不从，则已。”伦受命而行。至是伦还，有“诏谕江南”之名，帝叹息谓王庶曰：“使五日前得此报，赵鼎岂可去邪！”

初，秦桧主和议，命韩世忠移屯镇江，世忠言：“金人诡诈，恐以计缓我师，乞留此军蔽遮江、淮。”因力论和议之非，且请单骑诣阙面奏。帝不许。及张通古来，以诏谕为名，世忠四上疏，言：“不可从，愿举兵决战。兵势最重处，臣请当之。”且言：“金人欲以刘豫相待，举国士大夫尽为陪臣，恐人心离散，士气凋沮。”不报。

纲　十一月，以孙近参知政事。

纲　罢直学士院曾开。诏群臣议和金得失，贬枢密院编修官胡铨监广州都盐仓。

目　礼部侍郎兼直学士院曾开当草国书，辨视体制非是，论之，不听，遂请罢，改兼侍讲。秦桧以温言慰之曰：“主上虚执政以待。”开曰：“儒者所争在义，苟为非义，高爵厚禄弗顾也。愿闻所以事敌之礼。”桧曰：“若高丽之于本朝耳。”开曰：“主上以盛德登大位，公当强兵富国，尊主庇民，奈何自卑辱至此，非开所闻也！”复引古谊折之。桧大怒曰：“侍郎知故事，桧独不知也。”开又诣都堂问：“计果安出？”桧曰：“圣意已定，尚何言。公自取大名而去，如桧，但欲济国事耳。”

然犹虑群言，乃诏：“金国遣使入境，欲朕屈己受和。在朝侍从、台谏，其详思条奏和好得失。”于是开与从官张焘、晏敦复、魏矼、李弥逊、尹焞、梁汝嘉、楼炤、苏符、薛徽言、御史方廷实、馆职胡珵、朱松、张扩、凌景夏、常明、范如圭、冯时中、许忻、赵雍皆极言不可和。

提举洞霄宫李纲亦上疏言：“朝廷使王伦使金国奉迎梓宫，往还屡矣。今伦之归，与虏使偕，乃以‘诏谕江南’为名。不著国号而曰‘江南’，不云通问而曰‘诏谕’，此何礼也？臣在远方，不知其曲折，然以愚意料之，虏为此名以遣使，其要求有五：必降诏书，欲陛下屈体降礼以听受，一也；必有赦文，欲朝廷宣布颁示郡县，二也；必立约束，欲陛下奉藩称臣，禀其号令，三也；必求我赂，广其数目，使我自困，四也；必求割地，以江南为界，五也。此五者，朝廷从其一，则大事去矣。金人变诈不测，贪惏无厌，纵使听其诏令，奉藩称臣，其志犹未已，必继有号召，或使亲迎梓宫，或使单骑入觐，或使移易宰相，或使改革政事，或竭取赋税，或朘削土宇。从之则无有纪极，一不从则前功尽废，反为兵端。以为权时之宜，听其邀求，可无后悔者，非愚则诬也。”疏入，不省。

胡铨抗疏言曰：“臣谨按：王伦本一狎邪小人，市井无赖，顷缘宰臣无识，举以使虏，专务诈诞，欺罔天听，骤得美官，天下之人，切齿唾骂。今者无故诱致虏使，以‘诏谕江南’为名，是欲臣妾我也，是欲刘豫我也，陛下奈何以祖宗之天下为金虏之天下，以祖宗之位为金藩臣之位！陛下一屈膝，则祖宗、庙社之灵尽污夷狄，祖宗数百年之赤子尽为左衽，朝廷宰执尽为陪臣，天下士大夫皆当裂冠毁冕，变为胡服。异时豺狼无厌之求，安知不加我以无礼，如刘豫也哉！今伦之议曰：‘我一屈膝则梓宫可还，太后可复，渊圣可归，中原可得。’呜呼！自变故以来，主和议者谁不以此说啖陛下哉！然而卒无一验，则虏之情伪已知矣，而陛下尚不觉悟，竭民膏血而不恤，忘国大雠而不报，含垢忍耻，举天下而臣之甘心焉。就令虏决可和，尽如伦议，天下后世谓陛下何如主？况虏变诈百出，而伦又以奸邪济之，梓宫决不可还，太后决不可复，渊圣决不可归，中原决不可得，而此膝一屈不可复伸，国势陵夷不可复振，可为痛哭流涕长太息矣！臣窃谓不斩王伦，国之存亡未可知也。虽然，伦不足道也，秦桧以腹心大臣，而亦为之。陛下有尧、舜之资，桧不能致君如唐、虞，而欲导陛下如石晋。孙近傅会桧议，遂得参政，伴食中书，漫不敢可否事，桧曰‘可和’，近亦曰‘可和’，桧曰‘天子当拜’，近亦曰‘当拜’。呜呼！参赞大事，徒取充位如此，有如虏骑长驱，尚能折冲御侮邪！臣窃谓桧、近亦可斩也。臣备员枢属，义不与桧等共戴天，区区之心，愿断三人头，竿之稿街，然后羁留虏使，责以无礼，徐兴问罪之师，则三军之士不战而气自倍。不然，臣有赴东海而死，宁能处小朝廷求活邪！”书上，桧以铨狂妄凶悖，鼓众劫持，诏除名编管昭州。给、舍、台谏及朝臣多救之，桧迫于公论，翌日改铨监广州都盐仓。

宜兴进士吴师古，锓其书于木，金人募之千金。朝士陈刚中以启事贺铨之谪。师古坐流袁州，刚中谪知虔州安远县，皆死焉。晏敦复谓人曰：“顷言桧奸，诸君不以为然。今方专国，便敢尔，他日何所不致邪！”

纲　王庶罢。

纲　十二月，以李光参知政事。

纲　以韩肖胄签书枢密院事。

纲　己未，九年，春正月，大赦。

目　以金国通和，大赦江南新复州军。直学士院楼炤草赦文，略曰：“乃上穹开悔祸之期，而大金报许和之约，割河南之境土归我舆图，戢宇内之干戈用全民命。”张浚在永州，上疏言：“燕、云之举，其鉴不远。虏自宣和以来，挟诈反复，倾我国家，盖非可结以恩信者。借令虏中有故，上下纷杂，天属尽归，河南遂复，我必德其厚赐，谨守信誓，数年之后，人情益解，士气渐消；彼或内变既平，指瑕造衅，肆无厌之欲，发难从之请，其将何辞以对！顾事理可忧，又有甚于此者。陛下积意兵政，将士渐孚，一旦北面事虏，听其号令，小大将帅，孰不解体！盖自尧、舜以来，人主奄有天下，非兵无以立国，未闻委质可以削平祸难者也。”前后凡五上疏，皆不报。

岳飞在鄂州，闻金将归河南地，上言：“金人不可信，和好不可恃。相臣谋国不臧，恐贻后世讥。”秦桧衔之。及赦至鄂，飞又上疏力陈和议之非，至有“愿定谋于全胜，期收地于两河。唾手燕、云，终欲复雠而报国；誓心天地，尚令稽首以称藩”之语。疏入，桧益怒，遂成雠隙。

和议成，例加爵赏，飞加开府仪同三司，力辞，言“今日之事，可危而不可安，可忧而不可贺，可训兵饬士谨备不虞，而不可论功行赏取笑敌人”。三诏不受，帝温言奖誉之，飞乃受命。

吴璘在熙州，其幕客拟为贺表，璘愀然曰：“在朝廷休兵息民，诚天下庆。璘等叨窃，不能宣国威灵，亦可愧矣，但当待罪，称谢何也！”

纲　二月，遣判大宗正事士，兵部侍郎张焘诣河南修奉陵寝。

目　初，史馆校勘范如圭以书责秦桧，力谏和议忘雠辱国之罪，且曰：“公不丧心病狂，奈何为此，必遗臭万世矣！”及金人归河南地，桧方自以为功，如圭入对言：“两京之版图既入，则九庙八陵瞻望咫尺，今朝陵之使未还，何以慰神灵萃民志乎！”帝泫然曰：“非卿不闻此言！”即日遣士等往。桧以如圭不先白己，益怒，如圭遂谒告去。

纲　以尹焞提举万寿观兼侍讲；辞不拜。

目　先是资善堂翊善朱震疾亟，荐焞自代。帝惨然曰：“杨时物故，胡安国与震又亡，朕痛惜之！”赵鼎曰：“尹焞学问渊源可以继震。”乃除焞太常少卿，兼宗政殿说书，至是改命。焞以和议为非，固辞不拜。

纲　以王伦为东京留守。

纲　以吴玠为四川宣抚使。

目　玠与金人对垒且十年，常苦远饷劳民，屡汰冗员，节浮费，益治屯田。和议之成，帝以玠功高，授开府仪同三司、四川宣抚使，陕西阶、成等州皆听节制，遣内侍奉手札以赐。至则玠病甚，扶掖受命。

纲　三月，王伦至汴，金人归河南、陕西之地。

纲　以楼炤签书枢密院事。夏四月，命炤宣谕陕西。

目　炤至凤翔，承制以杨政为熙河经略使，吴璘为秦凤经略使，屯内地以保蜀；郭浩为鄜延经略使，屯延安以守陕。炤倚秦桧势，妄自尊大，且好货，失将士心。

纲　罢权吏部尚书晏敦复。

目　和议之初，敦复力诋屈己之非，秦桧使人之曰：“公若曲从，两府旦夕可至。”敦复曰：“吾终不以身计而误国家，况吾姜桂之性，到老愈辣，请勿复言。”桧卒不能屈，权吏部甫踰月，罢知衢州。

纲　五月，李世辅自夏来归，赐名显忠。

纲　夏主乾顺卒，子仁孝立。

纲　开府仪同三司、四川宣抚使吴玠卒。

目　玠善读史，凡往事可师者，录置座右，积久墙牖皆格言也。用兵本孙、吴，务远略，不求近小利，故能保必胜。御下严而有恩，虚心请受，虽身为大将，卒伍最下者得以情达，故士乐为之死。选用将佐，视劳能为高下先后，不以亲故权贵挠之。卒年四十七，赠少师，谥武安。自富平之败，金人专意图蜀，微玠身当其冲，无蜀久矣，故西人思之，立祠以祀。

纲　士、张焘还自河南，出焘知成都府。

目　张焘奏疏曰：“金人之祸，上及山陵，虽殄灭之，未足以雪此耻复此雠也！必不可恃和盟而忘复雠之大事！”帝问：“诸陵寝何如？”焘不对，唯言“万世不可忘此贼”！帝黯然。秦桧患之，出焘知成都府。

纲　秋七月，以胡世将为四川宣抚副使。

目　世将精神明悟，闲习吏治。初除宣抚，诸将皆贺，世将语之曰：“世将不习骑射，不知虏情，朝廷所以遣来者，袭国家故事，以文臣为制将尔。军事一无改吴宣抚之规，各推诚心，共济国事可也。”诸将皆拜谢。

纲　金宋王蒲卢虎等谋反，伏诛。

纲　王伦如金，金人执之。

目　兀朮言于金主曰：“挞懒、蒲卢虎主割河南与宋，必有阴谋。今宋使在汴，勿令逾境。”伦闻之，即遣介具言于朝。会孟庾至汴，伦即解留钥，将使指赴金国议事。行至中山，会挞懒等反，金人执之，乃遣副使蓝公佐还，议岁贡、正朔、誓命等事，及索河东、北士民之在南者，而徙伦拘于河间以待报命之至。时皇后邢氏崩于五国城，金人秘之。

纲　金以挞懒、杜充为行台左、右丞相。八月，挞懒以谋反诛。

纲　冬十二月，李光罢。

目　光初谓可因和为自治之计，故署榜不辞。及秦桧议撤淮南守备，夺诸将兵权，光始极言“和不可恃，备不可撤”，桧恶之。光复折桧于帝前曰：“桧怀奸误国，不可不察。”桧大怒，光遂求去。

纲　蒙古袭败金人于海岭。





纲鉴易知录卷八一


南宋纪


高宗皇帝


纲　庚申，十年，春正月，遣工部侍郎莫将等使金。

纲　观文殿大学士、陇西公李纲卒。

目　纲卒于福州，年五十八，赠少师，谥忠定。纲负天下之望，以一身用舍为社稷生民安危，虽身或不用，用且不久，而其忠诚义气，凛然动乎远迩。每使者至金，金人必问：“李纲、赵鼎安否？”其为远人所畏服如此。

纲　夏四月，韩肖胄罢。

纲　五月，金兀朮、撒离喝分道入寇，复陷河南、陕西州郡。

目　秦桧以其言不雠，甚惧，谓给事中冯檝曰：“金人背盟，我之去就未可卜。前此大臣皆不足虑，独君乡浚，未测上意，君其为我探之！”檝入见曰：“金人长驱犯顺，势必兴师，如张浚者且须以戎机付之。”帝正色曰：“宁至覆国，不用此人。”桧闻之喜。

纲　诏吴璘同节制陕西诸军。六月，璘败金人于扶风，复其城，撒离喝走凤翔。

纲　东京副留守刘锜大败金人于顺昌，兀朮走汴。

目　初，锜赴东京，至涡口，方食，忽暴风拔坐帐，锜曰：“此贼兆也，主暴兵。”即下令兼程而进。闻金人败盟南下，锜与将佐舍舟陆行，至顺昌城下，谍报东京已陷，因与知府陈规议敛兵入城为守御计。乃寘家寺中，积薪于门，戒守者曰：“脱有不利，即焚吾家，毋辱敌手也。”于是军士皆奋。时守备一无可恃，锜于城上躬自督励，取刘豫时所造痴车，以轮辕埋城上，又撤民户扉周匝蔽之。凡六日，粗毕，而金兵遂围城。锜募壮士五百，夜斫其营，是夕天欲雨，电光四起，见辫发者辄歼之；敌众大乱，终夜自战，积尸盈野，退兵老婆湾。

兀朮在汴闻之，即索靴上马，帅十万众来援。锜遣耿训约战，兀朮怒曰：“以吾力破汝城，直用靴尖趯倒耳。”训曰：“太尉非但请战，且谓太子必不敢济河，愿献浮桥五所，济而大战。”迟明，锜果为五浮桥于颍河上，且毒颍上流及草中，戒军士虽渴死，毋饮于河。时大暑，敌远来疲弊，人马饥渴，食水草者辄病。锜士气闲暇，军皆番休。方晨气清凉，按兵不动；敌力疲气索，乃出接战，敌大败，兀朮拔营去，车旗器甲积如山阜。兀朮平日所恃以为强者，十损七八，遂还汴。

既而洪皓自金密奏：“顺昌之捷，金人震恐丧魄，燕之重宝珍器悉徙而北，意欲损燕以南弃之。”故议者谓：“是时诸将协心，分路追讨，则兀朮可擒，汴京可复；而王师亟还，自失机会，良可惜也。”

纲　岳飞遣兵败金人于京西。

目　帝赐飞札曰：“设施之方，一以委卿，朕不遥度。”飞乃遣王贵、牛皋、杨再兴、李宝等分布经略西京诸郡，又命梁兴渡河纠合忠义社取河东、北州县，又遣兵东援刘锜，西援郭浩，自以其军长驱以阚中原。将发，密奏言：“先正国本以安人心，然后不常厥居，以示无忘复雠之意。”飞将李宝、牛皋，相继败金人于京西。

纲　楼炤罢。

纲　遣使谕岳飞班师。

纲　闰月，金人寇泾州，经略使田晟破走之。

纲　岳飞收复河南州郡。

纲　韩世忠遣兵复海州。

目　世忠使王胜等复海州，父老裒金帛以犒军，胜不受。世忠每出军，必戒以秋毫无犯，军之所过，耕夫皆荷锄而观。

纲　张俊使王德复宿州。金人弃亳而遁，俊入亳，遽还寿春。

目　俊遣统制王德复宿州，金守将马秦降，宿州平。德乘胜趋亳州，与俊会于城父。时郦琼与葛王乌禄在亳，闻德至，曰：“夜叉未易当也。”即遁去。德入亳州，请于俊曰：“今兵威已振，请乘胜进取。”俊不从而还寿春。初，德以十六骑径入隆德府，缚金守臣姚太师献于朝，钦宗问状，姚对曰：“臣就缚时，止见夜叉耳。”由是人呼为“王夜叉”。

纲　安置赵鼎于潮州。

目　秦桧恶鼎居越偪己，徙知泉州，又讽司谏谢祖信等论鼎尝受张邦昌伪命，遂夺节提举洞霄宫。鼎自泉还，复上书言时政。桧忌其复用，又讽中丞王次翁论其乾没都督府钱十七万缗，谪官居兴化军。次翁及右谏议大夫何铸论之不已，乃贬清远军节度副使，潮州安置。

纲　秋七月，以王次翁参知政事。

目　秦桧荐次翁为中丞，故凡可以为桧地者无不力为之。及金人败盟，帝下诏罪状兀朮，次翁惧桧得罪，因奏曰：“前日国是，初无主议，事有小变，更用他相，后来者未必贤，而排黜异党，纷纷累月不能定。愿陛下以为至戒！”帝深然之。桧德其言，遂引同列，由是益安据其位，公论不能撼摇矣。

纲　岳飞击走金兀朮于郾城，追至朱仙镇，大破之。遣使修治诸陵。

目　飞留大军于颍昌，命诸将分道出战，自以轻骑驻郾城，兵势甚锐。兀朮大惧，合龙虎大王、盖天大王及韩常之兵逼郾城。飞遣子云领骑兵直贯其阵，戒之曰：“不胜先斩汝！”云与金人战数十合，金尸布野。兀朮以拐子马万五千来，飞戒步卒以麻札刀入阵，勿仰视，第斫马足。拐子马相连，一马仆，二马不能行，飞军奋击，遂大破之。兀朮大恸曰：“自海上起兵，皆以此胜，今已矣！”因复益兵而前，飞自以四十骑突战败之。兀朮夜遁，追奔十五里。中原大震。

飞谓子云曰：“贼屡败，必还攻颍昌，汝宜速援王贵。”既而兀朮果至，贵将游奕，云将背嵬战于城西，云以骑兵八百，挺前决战，步卒张左右翼继之，杀兀朮婿夏金吾。飞又使梁兴会太行忠义、两河豪杰，败金人于垣曲，又败之于沁水，遂复怀、卫州，断金人山东、河北之道。金人大恐。

飞进军朱仙镇，距汴京四十五里，与兀朮对垒而阵，遣背嵬骑五百奋击，大破之。兀朮还汴。飞檄陵台令行视诸陵，葺治之。

纲　以杨沂中为淮北宣抚副使。

纲　岳飞奉诏班师还鄂，河南州郡复陷于金。

目　两河豪杰李通等帅众归飞，由是金人动息，山川险要，飞皆得其实。中原尽磁、相、泽、潞、晋、绛、汾、隰之境，皆期日兴兵与官军会。其所揭旗，以岳为号，父老百姓争挽车牵牛，载糗粮以馈义军，顶盆焚香迎候者充满道路。自燕以南，金人号令不行。兀朮欲佥军以抗飞，河北无一人应者，乃叹曰：“自我起北方以来，未有如今日之挫衂。”金将乌陵思谋，素骁勇桀黠，亦不能制其下，但谕之曰：“毋轻动，待岳家军来即降。”金将王镇、崔庆、李觊、崔虎、华旺等皆率所部降飞。龙虎大王之将忔查等亦密受飞旗榜，自其国来降。韩常亦欲以众五万内附。飞大喜，语其下曰：“直抵黄龙府，与诸君痛饮耳！”

方指日渡河，而秦桧欲画淮以北与金和，讽台臣请班师。飞奏：“金人锐气沮丧，尽弃辎重，疾走渡河，而我豪杰向风，士卒用命。时不再来，机难轻失！”桧知飞志锐不可回，乃先请张俊、杨沂中等归，而后上言：“飞孤军不可久留，乞连诏还。”飞一日奉十二金字牌，乃愤惋泣下，东面再拜曰：“十年之力，废于一旦！”乃自郾城引兵还。民遮马痛哭，诉曰：“我等迎官军，金人皆知之，相公去，我辈无噍类矣！”飞亦悲泣，取诏示之曰：“我不得擅留！”哭声振野。飞留五日以待民徙。从而南者如市，飞亟奏以汉上六郡闲田处之。

初，兀朮败于朱仙，欲弃汴而去，有书生叩马曰：“太子毋走，岳少保且退。”兀朮曰：“岳少保以五百骑破吾十万，京城日夜望其来，何谓可守？”生曰：“自古未有权臣在内，而大将能立功于外者。岳少保且不免，况欲成功乎！”兀朮悟，遂留不去。

及飞还，兀朮遣兵追之，不及，而河南新复府、州皆复为金有。飞至鄂，力请解兵柄，不许。已而入觐，帝问之，飞拜谢而已。

纲　八月，贬秘阁修撰张九成等官。

目　九成等皆言和议非计，秦桧恶之，乃贬九成知邵州，喻樗知怀宁县，陈刚中知安远县，凌景夏知辰州，樊光远阆州学教授，毛叔度嘉州司户参军。

九成从杨时学，绍兴初举进士，对策直言无隐。及为刑部侍郎，会金人议和，九成言于赵鼎曰：“金实厌兵，而张虚声以撼中国耳。”因陈十事，云彼诚能从吾所言则与之和，使权在朝廷。鼎罢相，桧诱之曰：“且成桧此事。”九成曰：“九成胡为异议，特不可苟安耳！”桧曰：“立朝须优游委曲。”九成曰：“未有枉己而能直人者。”帝问以和议，九成对曰：“敌情多诈，不可不察。”桧尤恶之。

纲　杨沂中军溃于宿州，走还泗，金人屠宿州。

纲　九月，遣使谕韩世忠罢兵还镇。

纲　冬十月，金撒离喝陷庆阳，河东经略使王忠植死之。

目　忠植本河东步佛山忠义人，以复石、代等十一州功，授河东经略安抚使。及撒离喝犯庆阳，知府宋万年拒守，胡世将檄忠植以所部救庆阳。行次延安，叛将赵惟清执忠植诣撒离喝，撒离喝使甲士引至庆阳城下谕降，忠植大呼曰：“我太行忠义也，为虏所执，使来招降。愿将士勿负朝廷，坚守城壁！”撒离喝怒诘之，忠植披襟曰：“当速杀我！”遂遇害。万年以城降。后赠忠植奉国军节度使，谥义节。

纲　临安火。

纲　十一月，金封孔子后璠为衍圣公。

纲　十二月，金始置屯田军于中原。

目　金既取河南，犹虑中原士民怀贰，始创屯田军。凡女真、奚、契丹之人，皆自本部徙居中州，与百姓杂处，计其户口，授以官田，使自播种，春秋量给其衣；若遇出师，始给钱米。凡屯田之所，自燕南至淮、陇之北俱有之，皆筑垒于村落间。

纲　辛酉，十一年，春正月，金兀朮陷寿春，入庐州，诏张俊等将兵救之。二月，王德复和州。

目　兀朮自败后，留屯京、亳以谋再举。及闻秦桧召诸军还，乃攻陷寿春，遂渡淮入庐州。诏张俊、杨沂中帅兵赴淮西，岳飞进兵江州。寻诏韩世忠引兵往援。时兀朮自合肥趋历阳，游骑至江，张俊议分军守南岸，王德请急击之，即渡采石，俊督军继之，宿江中。德曰：“明旦当会食历阳。”已而夜拔和州，晨迎俊入，兀朮退保昭关。既而德又败韩常于含山县东，又败兀朮于昭关，复含山及昭关。

纲　杨沂中、刘锜败金兀朮于柘皋，遂复庐州。

目　刘锜自太平渡江，与张俊、杨沂中会，而庐州已陷，锜乃与关师古据东关之险以遏敌，引兵出清溪，两战皆捷。兀朮以柘皋地坦平，利于用骑，因驻师。锜进兵，与兀朮夹石梁河而阵。河通巢湖，广二丈，锜命曳薪叠桥，须臾而成，遣甲士数队，逾桥卧枪而坐。遣人会合张俊、杨沂中之师。翌日，沂中及王德、田师中、张子盖诸军俱至，惟俊后期。锜与诸将分军为三，并进渡河以击之。师中欲俟俊至，德曰：“事当机会，复何待！”即与锜上马先迎敌，沂中继之。金人以拐子马两翼而进，德率众鏖战。沂中曰：“虏恃弓矢，吾有以屈之。”使万人持长斧如墙而进，虏遂大败。德与锜等追之，又败（之）于东山。虏望见，惊曰：“此顺昌旗帜也！”即走保紫金山。是役也，失将士九百人，金人死者以万计。既而兀朮复亲帅兵逆战于店步，沂中等又败之，乘胜逐北，遂复庐州。

纲　金主亲祀孔子。

纲　三月，张俊、杨沂中、刘锜奉诏班师。金人陷濠州，俊使沂中救之，败绩。

纲　岳飞帅兵救濠州，不及，还次舒州。

纲　金兀朮渡淮北去。

纲　孙近罢。

纲　夏四月，以韩世忠、张俊为枢密使，岳飞为副使。

纲　罢三宣抚司。五月，诏张俊、岳飞如楚州阅军。

纲　六月，进秦桧为尚书左仆射。秋七月，以范同参知政事。

纲　罢淮北宣抚判官刘锜。

目　锜自顺昌之捷，骤贵，张俊、杨存中嫉之。至是，二人言于朝曰：“淮西之役，岳飞不赴援，刘锜战不力。”秦桧信之，遂罢锜兵，命锜知荆南府。

纲　八月，罢知温州王居正。

目　居正立朝，累与秦桧忤，且力辨王安石父子学行之非。自兵部侍郎出知温州，桧犹忌之，讽中丞何铸劾居正为赵鼎汲引，欺世盗名；夺职奉祠。

居正之学，根据六经，杨时器之，出所著三经义解示居正曰：“吾举其端，子成吾志。”居正感励，首尾十载，为诗、书、周礼辨学三十九卷，与时书同进。二书行，天下遂不复言王氏学。

纲　罢岳飞奉朝请。

目　飞以恢复为己任，不肯附和议。尝读桧奏，至“德无常师，主善为师”之语，恚曰：“君臣大伦，根于天性，大臣而忍面欺其主邪！”兀朮遗桧书曰：“汝朝夕以和请，岳飞方为河北图，必杀飞始可和。”桧亦以飞不死，终梗和议，己必及祸，故力谋杀之。遂讽中丞何铸、侍御史罗汝楫、谏议大夫万俟交章论飞：“奉旨援淮西，暂至舒、蕲而不进，比与张俊按兵淮上，欲弃山阳而不守。”乃罢为万寿观使，奉朝请。

纲　九月，吴璘等收复陕西诸州，诏班师还镇。

目　吴璘进兵拔秦州，闻金统军胡盏与习不祝合兵五万屯刘家圈，请于胡世将击之。世将问：“策安出？”璘曰：“有新立叠阵法，每战以长枪居前，坐不得起，次最强弓，次强弩，跪膝以俟，次神臂弓。约贼相搏，至百步内则神臂先发，七十步强弓并发，次阵如之。凡阵以拒马为限，铁钩相连，俟其伤则更代，代则以鼓为节，骑两翼以蔽于前，阵成而骑退，谓之叠阵。”世将善之。诸将窃议曰：“吾军其歼于此乎！”璘曰：“此古束伍令也，军法有之，诸君不识耳。得车战余意，无出于此。战士心定则能持满，敌虽锐，不能当也。”遂进次剡家湾。时胡盏、习不祝据险自固，前临峻岭，后控腊家城，谓璘必不敢犯。璘先以兵挑之，胡盏出鏖战，璘以叠阵法更迭战，轻裘驻马亟麾之，士殊死斗，金人大败，降者万人。胡盏走保腊家城，璘围而攻之。城垂破，朝廷方主和议，以驿书诏班师。

时璘拔秦州，其势方张，陕西、河东首领争来附，而杨政拔陇州，郭浩复华州入陕州矣。诏至，璘即自腊家城引兵还河池，浩还延安，政还巩，世将惟浩叹而已。

纲　莫将还自金。

纲　冬十月，诏以魏良臣为金国禀议使。

纲　秦桧矫诏下岳飞于大理狱。

目　秦桧必欲杀飞，乃与张俊谋，密诱飞部曲能告飞事者，优与重赏，卒无应者。俊闻飞尝欲斩统制王贵，又尝杖之，乃诱贵告飞；贵不肯，俊因劫以私事，贵惧而从之。桧又闻飞统制王俊善告讦，号“雕儿”，以奸贪屡为张宪所抑；使人谕之，王俊许诺。于是桧谋以张宪、王贵、王俊，皆飞部将，使其徒自相攻发，因以及飞父子，庶帝不疑。

俊时在镇江，乃自为状付王俊，妄言“副都统制张宪谋据襄阳，还飞兵柄”。令告王贵，使贵执宪赴镇江行枢密府。宪未至，俊预为狱以待之。俊亲行鞫炼，使宪自诬，谓得飞子云手书，命宪营还兵计。宪被掠无完肤，竟不伏。俊手自具狱成，告桧，械宪至临安，下大理寺狱。

桧奏召飞父子证宪事，帝曰：“刑所以止乱，勿妄追证，动摇人心。”桧矫诏召飞父子，使者至飞第，飞笑曰：“皇天后土，可表此心！”遂与云就狱。桧命中丞何铸、大理寺周三畏鞫之。铸引飞至庭，诘其反状。飞裂裳以背示铸，有旧涅“尽忠报国”四大字，深入肤理。既而阅实俱无验，铸察其冤，白桧。桧曰：“此上意也。”铸曰：“铸岂区区为岳飞者。强敌未灭，无故戮一大将，失士卒心，非社稷之长计。”桧语塞，乃改命谏议大夫万俟。素与飞有怨，遂诬飞令于鹏、孙革致书张宪、王贵，令虚申探报，以动朝廷，云与宪书，令措置使飞还军，且云其书已焚。飞坐系两月，无可证者，或教以台章所指淮西逗留事为言。喜白桧，又使鹏、革等证飞受诏逗留，命评事元龟年取行军时日杂定之，傅会其狱。大理卿薛仁辅、寺丞李若朴、何彦猷皆言飞无辜。判宗正寺士请以百口保飞无他，且曰：“中原未靖，祸及忠义，是忘二圣，不欲复中原也。”皆不听。韩世忠心不平，诣桧诘其实，桧曰：“飞子云与张宪书虽不明，其事莫须有。”世忠曰：“‘莫须有’三字，何以服天下也！”

纲　韩世忠罢。

目　世忠深以和议为不然，及魏良臣使金，抗疏言秦桧误国之罪。桧讽言官论之，帝不听，而世忠连疏乞罢，遂罢为醴泉观使，封福国公。世忠自是杜门谢客，绝口不言兵，时跨驴携酒，从一二童奴，纵游西湖以自乐，澹然若未尝有权位者。平时将佐，罕得见其面。

纲　十一月，范同罢。

纲　和议成，以何铸签书枢密院事，奉表称臣于金。

目　兀朮以萧毅、邢具瞻为审议使，与魏良臣偕来，议以淮水为界，求割唐、邓二州及陕西余地，岁币银绢各二十五万，仍许归梓宫、太后。帝悉从其请，命铸往使，铸至汴，见兀朮，遂如会宁。

纲　遣使割唐、邓、商、秦之地以畀金。

纲　秦桧杀故少保、枢密副使、武昌公岳飞。

目　岁已暮，而飞狱不成，一日桧手书小纸付狱，即报飞死矣。年三十九。云与张宪皆弃市，于鹏等从坐者六人。籍飞家赀，徙之岭南。于是薛仁辅、李若朴、何彦猷皆被黜。布衣刘允升上书讼飞冤，下大理狱死。凡傅成其狱者皆进秩。

洪皓在金，以蜡书奏：“金人所畏服者惟飞，至以父呼之。及闻其死，诸酋酌酒相贺。”

飞事亲孝，家无姬侍。吴玠素服飞，愿与交，饰名姝遗之，飞曰：“主上宵旰，岂大将安乐时邪！”却不受，玠益敬服。帝欲为飞营第，飞辞曰：“金虏未灭，何以家为！”或谓天下何时太平？飞曰：“文臣不爱钱，武臣不惜死，天下太平矣。”

卒有取民麻一缕以束刍者，立斩以徇。卒夜宿，民开门愿纳，无敢入者。军号：“冻死不拆屋，饿死不卤掠。”卒有疾，飞躬为调药。诸将远戍，飞遣妻问劳其家。死事者哭之而育其孤，或以子婚其女。凡是颁犒，均给军吏，秋毫不私。

善以少击众，尝以八百人破群盗王善等五十万众于南熏门，以八千人破曹成十万众于桂岭。其战兀朮于颍昌，则以背嵬八百，于朱仙镇则以五百，皆破其众十余万。凡有所举，尽召诸统制与谋，谋定而后战，故有胜无败。猝遇敌不动，故敌为之语曰：“撼山易，撼岳家军难！”张俊尝问用兵之术，飞曰：“仁、信、智、勇、严，阙一不可。”

飞好贤礼士，览经史，雅歌、投壶，恂恂如书生。每辞官，必曰：“将士效力，飞何功之有！”然忠愤激烈，议论持正，不挫于人，卒以此得祸。

纲　壬戌，十二年，春二月，进封建国公瑗为普安郡王。

纲　封崇国公璩为恩平郡王。

纲　诏诸州修学宫。

纲　何铸还自金。

目　初，萧毅至临安，帝曰：“朕有天下而养不及亲，徽宗无及矣。今立信誓明言归我太后，朕不耻和；不然，朕不惮用兵。”及何铸、曹勋往，帝召至内殿，谕之曰：“朕北望庭闱，无泪可挥。卿见金主，当曰：‘慈亲之在上国，一老人耳；在本国，则所系甚重。’以至诚说之，庶彼有感。”铸至金，首以太后为请。金主曰：“先朝业已如此，岂可辄改。”曹勋再三恳请，金主乃许之。遂遣铸还，许归徽宗及郑后、邢后之丧，与帝母韦氏。

纲　三月，放齐安王士于建州。

纲　四川宣抚副使胡世将卒，以郑刚中代之。

纲　夏四月，金使人以衮冕来册帝。

纲　六月，何铸罢。

纲　秋八月，以万俟参知政事。

纲　金人归徽宗皇帝、显肃皇后郑氏及懿节皇后邢氏之丧。

纲　皇太后韦氏至自金。

纲　九月，以孟忠厚为枢密使。

纲　大赦，加秦桧太师，封魏国公。

纲　遣使如金。

纲　冬十月，攒徽宗皇帝、显肃皇后于永固陵，以懿节皇后祔。

纲　以程克俊签书枢密院事。

纲　进封秦桧为秦、魏两国公；辞不拜。

纲　十一月，张俊免。

目　初，俊赞秦桧成和议，约尽罢诸将，独以兵权归俊。及和议定，诸将罢，而俊无去意，故桧讽台臣江邈论之。遂罢为节度使，充醴泉观使，进封清河郡王，奉朝请。

纲　刘光世卒。

目　光世在诸将中最先进，律身不严，驭军无法，不肯为国任事。早解兵柄，与时浮沉，不为秦桧所忌，故能窃宠荣以终其身。方之韩、岳，不逮远矣。

纲　徽猷阁待制致仕尹焞卒。

目　焞质直弘毅，实体力行，程颐尝以鲁许之，且曰：“我死而不失其正者，尹氏子也。”

纲　诏秘书少监秦熺修日历。

目　秦桧无子，取妻兄王焕孽子熺养之。南省擢为第一，桧以为嫌。进士陈诚之策，专主和议，乃以为首；熺次之，历官秘书少监。桧自知不为士论所与，乃以熺领国史。自桧再相，凡诏书章疏稍及桧者率更易焚弃。因以太后北还为己功，自领其事，使著作郎王杨英、周执羔上之。

纲　孟忠厚罢。

目　忠厚始以外戚贵显，然能避权势，不以私干朝廷。秦桧，忠厚之僚婿也，未尝亲附。至是，桧讽台谏，引故事外戚不预政，罢之。

纲　癸亥，十三年，春正月，作太学。

纲　二月，作景灵宫。

纲　夏闰四月，立贵妃吴氏为皇后。

目　后，开封人，年十四选入王邸。帝既即位，后常以戎服侍左右。习书史，善翰墨，宠遇日隆，累进贵妃。帝怜邢氏在金，虚中宫以待其还。至是，秦桧累表请立后，皇太后亦以为言，帝从之。

纲　王次翁罢。六月，程克俊罢。

纲　秋七月，行人洪皓、张邵、朱弁还自金。

目　自建炎以来，奉使如金被拘囚者三十余人，多已物故，惟三人以和议成许归。已而金人遣七骑追之，及淮，而皓等已在舟中矣。

皓居冷山，距会宁二百里，屡因谍者密奏敌情，且力言和议非计，乞兴师进击。尝求韦太后书，遣李微持归，帝大喜曰：“朕不知太后宁否几二十年，虽遣使百辈，不如此一书！”每遇贵族名家子流落于金者，尽力拯救之，留金十五年而还，入对内殿，求郡养母。帝曰：“卿忠贯日月，志不忘君，虽苏武不能过，岂可舍朕去邪！”皓退，见秦桧，语连日不止，曰：“张和公金人所惮，乃不得用，钱塘暂居。为景灵宫、太庙，皆极土木之华，岂非示无中原意乎！”桧不怿。遂除徽猷阁直学士，提举万寿观；复以论事忤桧，出知饶州。

邵被囚祚山逾年，送刘豫使用之。邵见豫，长揖而已，又呼豫为殿院，责以君臣大义，词气俱励。豫怒，械于狱。久之，复送于金，拘之燕山僧寺，从者皆莫知所之。金复徙之会宁。及还，入见，除秘书修撰，主管祐神观。司谏詹大方论其使事无成，改台州崇道观。

弁副王伦使金，既就馆，守之以兵。久之，金将议和，当遣一人受书还，欲弁与伦探策决去留。弁曰：“吾来，固自分必死，岂应今日觊幸先归！愿正使受书，归报天子，成两国之好，蚤伸四海之养于两宫，则吾虽暴骨外国，犹生之年也。”伦将归，弁谓曰：“古之使者有节以为信。今无节有印，印亦信也，愿留之，使弁得抱以死，死不腐矣！”伦解以授弁，弁受而怀之，卧起与俱。金人迫弁仕刘豫，且之曰：“此南归之渐。”弁曰：“豫，国贼，吾常恨不食其肉，又忍北面臣之，吾有死耳！”金人怒，绝其饩遗以困之。弁忍饥待尽，誓不为屈；金人感动，致礼如初。久之，复欲易其官，弁曰：“吾官受之本朝，有死而已，誓不易以辱吾君也。”又以书诀洪皓曰：“杀行人，非细事，吾曹遭之，命也！要当舍生以全义耳。”及还，入见便殿，弁谢，且曰：“陛下与金人讲和，上返梓宫，次迎太母，此皆知时知几之明。然时运而往，或难固执，几动用变，宜鉴未兆。金人以黩武为至德，以苟安为太平，虐民而不恤民，广地而不广德，此皆天助中兴之势；若时与几，陛下既知于始，愿图厥终。”帝曰：“善。”秦桧恶其言，奏以初补官易宣教郎直秘阁而卒。

纲　帝书六经，刻石于太学。

纲　冬十二月，金人来聘。

纲　复置三馆。

目　上谓宰执曰：“人才须素养。太宗置三馆养天下之士，至仁庙人才辈出为用。今日若不兴学校，将来安得人才用邪！”

纲　甲子，十四年，春正月，乐平水斗。

目　乐平县何冲里，田陇数十百顷，田中水，类为物所吸，聚为一，直行，高平地数尺，不假堤防而水自行；里南程氏家井水溢，亦高数尺，夭矫如长虹，声如雷，穿墙毁楼。二水斗于杉墩，且前，且却，约十余刻乃解，各复故。

纲　二月，万俟罢，以楼炤签书枢密院事。

纲　三月，帝谒孔子庙，遂视学。

目　国学大成殿成，司业高闳表请帝视学，从之。止辇于殿门外，步趋升降，退御敦化堂，命礼部侍郎秦熺执经，高闳讲易泰卦。胡宏见其表，移书责之曰：“太学，明人伦之所在也。太上皇帝劫制于强敌，生往死归，此臣子痛心切骨卧薪尝胆宜思所以必报之大雠也。太母，天下之母，其纵释乃在金人，此中华之大辱，臣子所不忍言也。而柄臣乃也欺天罔人，以大雠、大辱而为大恩，下目睹，忘雠灭理，北面敌国，以苟晏安之事，犹偃然为天下师儒之首。既不能建大论明天人之理以正君心，乃阿谀柄臣，希合风旨，求举太平之典，又从而为之辞，欺罔孰甚焉！”宏，安国子也。

纲　夏四月，初禁野史。

目　从秦桧请也。后著作郎林机言：“有失意之人，匿迹近地，窥伺朝廷，作为私史，以售其邪说，请禁绝之。”复下诏申禁之。

纲　五月，楼炤罢，以李文会签书枢密院事。

纲　闽、浙大水。

目　内侍右武大夫白锷，从皇太后北归者，因闽、浙大水，宣言：“变理乖盭，洪皓名闻华、夷，顾不用！”锷馆客张伯麟，尝题太学壁云：“‘夫差，而忘越王之杀而父乎！’”秦桧怒之，俱坐诽谤，刺配锷于万安军，伯麟于吉阳军，罢皓提举江州太平观。

纲　秋九月，徙赵鼎于吉阳军。

目　鼎在潮五年，杜门谢客，时事不挂口，有问者，引咎而已。先是，鼎请正建国公皇子之号，桧言：“鼎欲立皇太子，是待陛下终无子也。宜俟亲子乃立。”至是，中丞詹大方希桧意，劾鼎与其党范冲邪谋密计，转相扇惑，以徼无妄之福。盖指皇子，而冲尝为翊善故也。遂移鼎吉阳。鼎谢表有曰：“白首何归？怅余生之无几！丹忛未泯，誓九死以不移！”桧见曰：“此老倔强犹昔。”

纲　冬十月，何若请黜程颐之学。

目　右正言何若指程颐、张载遗书为专门曲学，请戒内外师儒之官，力加禁绝。秦桧从之。

纲　十二月，李文会免，以杨愿签书枢密院事。

目　愿为中丞，迎合桧意以举劾，人号之为“肉简牌”。至是，论文会，遂代其位。

纲　王伦为金所杀。

目　金欲以伦为平州路转运使，伦曰：“奉命而来，非降也。”金胁以威，遣使来趣，伦拒益力，金杖其使，俾缢杀之。

纲　乙丑，十五年，春正月朔，初御大庆殿受朝。

纲　夏四月朔，彗出东方，大赦。

纲　六月朔，日食。

纲　帝幸秦桧第。

纲　秋七月，放张浚于连州。

目　浚因星变，欲力论时事，以其母计氏年高，言之必被祸。计氏知之，诵其父咸绍圣初制策曰：“臣宁言而死于斧钺，不忍不言而负陛下。”浚意遂决，即上疏言：“当今时势，如养大疽于头目心腹之间，不决不止。迟则祸大而难决，疾则祸轻而易治。惟陛下谋之于心，断之以独，谨察情伪，豫备仓卒，庶几社稷安全。不然，后将噬脐。”事下三省。秦桧大怒，令中丞何若劾之，遂贬连州居住，寻徙永州。桧必欲杀浚，以其死党张柄知潭州，与郡丞汪召锡共伺察之。

纲　冬十月，杨愿罢，以李若谷签书枢密院事。

纲　丙寅，十六年，春正月，行藉田礼。

目　先是知度州薛弼言：“州民朽柱中有文，曰‘天下太平年’。”秦桧大喜，乞诏付史馆。于是修弥文以饰治具，如乡饮、耕藉之类。节节备举，为苟安于杭之计。自此不复巡幸江上，而祥瑞之奏日闻矣。

纲　秋九月，金刘豫死。

纲　丁卯，十七年，春正月，以李若谷参知政事，何若签书枢密院事。二月，李若谷罢。三月，以段拂参知政事。何若罢。夏四月，以汪勃签书枢密院事。

纲　五月，安置提举江州太平观洪皓于英州。

纲　秋八月，故相赵鼎卒于吉阳军。

目　鼎潜居深处，门人故吏皆不敢通问，惟广西帅张宗元时馈醪米。会降旨“赵鼎、李光，遇赦永不检举”，且令本军月具存亡申省。鼎遣人语其子汾曰：“秦桧必欲杀我。我死，汝曹无患；不尔，祸及一家矣。”自书墓中石，记乡里及除拜岁月，且书铭旌云：“身骑箕尾归天上，气作山河壮本朝。”遗言其子乞归葬，遂不食而死。天下闻而悲之。

鼎为相，专以固本为先，以为本固而后敌可图，雠可复。惜其见忌于桧，赍志以没。然中兴贤相，鼎为称首。

纲　九月，罢四川宣抚副使郑刚中。

纲　冬十二月，金及蒙古和。

目　初，挞懒既诛，其子胜花都郎君率其父故部曲以叛，与蒙古通。蒙古益强，兀朮讨之，连年不能克，乃与之议和，割西平河以北二十七团寨与之，岁遗牛、羊、米、豆，且册其酋熬罗勃极烈为蒙辅国王；不受，自号大蒙古国。至是始和，岁遗甚厚。于是蒙酋自称祖元皇帝，改元天兴。

纲　戊辰，十八年，春二月，段拂罢。三月，以秦熺知枢密院事。

纲　夏四月，秦熺罢为观文殿学士兼侍读，位次右仆射。

纲　五月，放浙东副总管李显忠于台州。

目　显忠熟知西边山川险易，因上恢复策。秦桧恶之，降官奉祠，台州居住。

纲　秋七月，宽诸郡杂税。

纲　八月，汪勃罢，以詹大方签书枢密院事。九月，詹大方卒。

纲　冬十月，以余尧弼签书枢密院事。

纲　金兀朮卒。

纲　十一月，窜胡铨于海南。

纲　十二月，金以完颜亮为右丞相。

纲　己巳，十九年，冬十二月，金完颜亮弑其主亶而自立。

纲　庚午，二十年，春正月，殿司军士施全刺秦桧，不克，桧杀之。

目　桧趋朝，殿前司后军使臣施全挟刃于道，遮桧肩舆刺之，不中，捕送大理。桧亲鞫之，全对曰：“举天下皆欲杀虏人，汝独不肯，故我欲杀汝也。”诏磔于市。自是桧每出，列五十兵持长梃以自卫。

纲　三月，以余尧弼参和政事，巫伋签书枢密院事。遣尧弼使金。

纲　下李光子孟坚于大理狱，流之峡州。责降徽猷阁直学士胡寅等官有差。

目　光在琼，尝作私史，其仲子孟坚为所亲陆升之言之，升之讦其事。秦桧命两浙转运副使曹泳究实，泳言“孟坚省记父光所作小史，语涉讥谤”。送大理寺，狱成，诏光遇赦永不检举，孟坚除名，编管峡州。于是胡寅、程瑀、潘良贵、宗颖、张焘、许忻、贺允中、吴元许八人皆缘坐，责降有差。有太常主簿吴元美作夏二子传，指蚊、蝇也。其乡人告之，以为讥毁大臣。且言：“元美与李光交，故其亭号潜光。”桧大怒，窜之容州。

纲　夏四月，金主亮大杀其宗室。

纲　冬十月，金主亮杀其左副元帅撒离喝等，夷其族。

纲　秦桧有疾，诏执政赴桧第议事。

纲　辛未，二十一年，春正月，金置国子监。

纲　二月，以巫伋为金国祈请使。

目　伋至金，首请迎靖康帝归国，金主曰：“不知归后何处顿放？”伋唯唯而退。

纲　三月，金主大营宫室于燕。

目　金主稍习经史，慕中国朝著之尊，密有迁都意，遂下诏求直言，而上书者多谓“上京僻在一隅，不若徙燕，以应天地之中”，与金主意合。乃遣左丞相张浩、右丞相张通古等调诸路夫匠，筑燕京宫室，一依汴京制度。一殿之费，以亿万计，成而后毁，务极华丽。

纲　秋八月，太傅、镇南、武安、宁国节度使、咸平王韩世忠卒。

目　世忠解兵罢政，卧家凡十年，至是卒。孝宗朝追封蕲王，谥忠武。子彦直、彦质、彦古，皆以才见用。

纲　冬十一月，余尧弼罢。

纲　壬申，二十二年，夏四月，巫伋罢，以章复签书枢密院事。秋九月，章复罢。冬十月，以宋朴签书枢密院事。





纲鉴易知录卷八二


南宋纪


高宗皇帝


纲　癸酉，二十三年，春三月，金迁都于燕。

目　金主自上京至燕京，初备法驾，下诏改元。以燕，列国之名，不当为京师号，遂改燕京为中都大兴府，汴京为南京，削上京之名止称会宁府。又改中京大定府为北京，而东京辽阳府、西京大同府如旧。

纲　冬，宋朴罢，以史才签书枢密院事。

纲　甲戌，二十四年，春正月，地震。

纲　夏六月，史才罢，以魏师逊签书枢密院事。

纲　秋七月，张俊卒。

目　俊握兵最早，屡立战功，帝于诸将中眷注特厚。然忌刘锜，附秦桧杀岳飞，为世所鄙薄焉。

纲　以敷文阁待制秦埙修撰实录院。

纲　冬十一月，魏师逊罢，以施巨参知政事，郑仲熊签书枢密院事。加秦熺少傅，封嘉国公。

纲　乙亥，二十五年，夏四月，施巨罢。

纲　六月，郑仲熊罢，以汤思退签书枢密院事。

纲　改岳州为纯州，岳阳军为华阳军。

目　或言“岳州乃岳飞驻军之地，又与其姓同，乞改之。”盖以媚秦桧也。岳州人谓：“飞驻军乃鄂州，于我州何与而改之？”

纲　金汴京火。

纲　秋八月，下赵鼎子汾等于大理狱。

目　秦桧于一德格天阁书赵鼎、李光、胡铨三人姓名，必欲杀之。及鼎死而憾不已。江西运判张常先笺注前帅张宗元与张浚诗言于朝，其词连逮者数十家，将诬以不轨而尽去之。会汪召锡告宗室知泉州令衿观桧家庙记，口诵“君子之泽，五世而斩”，谪居汀州。桧乃讽殿中侍御史徐嚞论赵汾与令衿饮别厚赆必有奸谋。诏送汾、令衿大理鞫问，使汾自诬与张浚、李光、胡寅、胡铨等五十三人谋大逆。狱成，而桧病不能书矣。

纲　以董德元参知政事。

纲　冬十月，徙洪皓于袁州，未至卒。

目　皓居英州九年，始复朝奉郎，徙袁州，至南雄卒。卒后一日，秦桧死。皓久在北庭，为金人所敬。既归，金人至，必问“皓为何官，居何地？”不幸为桧所忌，不死于敌国，而死于谗慝，闻者悼之。

纲　进封秦桧为建康郡王，加其子熺少师，并致仕。是夕，桧死。

目　桧病，帝幸其第问焉，无一语，惟流涕而已。熺奏请：“代居相位者为谁？”帝曰：“此事卿不当与。”帝还宫，命沈虚中草桧及熺制，并令致仕。是夕，桧卒，赠申王，谥忠献。

桧居相位十九年，倡和误国，忘雠斁伦，包藏祸心，劫制君父，郡国事惟申省，无至上前者。同列论事上前，未尝力辨，但以一二语倾挤之，俾帝自怒，一时忠臣良将，诛锄略尽。其顽钝无耻者，率为桧用，争以诬陷善类为功。晚年残忍尤甚，屡兴大狱。开门受赂，富敌于国，外国珍宝，死犹及门。桧每事与帝争胜，其势渐不可制。桧既死，帝谓杨存中曰：“朕今日始免防桧逆谋矣。”

纲　黜秦桧姻党。十一月，释赵汾及李孟坚、王之奇等自便。

纲　以魏良臣参知政事。

纲　十二月，复张浚、胡寅、张九成等二十九人官，徙李光、胡铨于近州。

纲　丙子，二十六年，春正月，追复赵鼎、郑刚中等官。

纲　二月，魏良臣罢。

纲　三月，罢宰相兼枢密使。

纲　以万俟参知政事。

纲　窜东平进士梁勋于远州。

目　勋上书言：“金人必举兵，宜为之备。”帝怒，编管勋于千里外州军，而下诏曰：“讲和之策，断自朕志，秦桧但能赞朕而已，岂以存亡而渝定议邪？近者无知之辈，鼓倡浮言，以惑众听，朕甚骇之！自今有此，当重置典宪。”

纲　夏五月，以沈该、万俟为左、右仆射，并同平章事。汤思退知枢密院事。

目　初，秦桧病笃，召董德元、汤思退至卧内，属以后事，各赠黄金千两。德元虑桧以为自外，不敢辞；思退虑桧以为期其死，不敢受。帝闻思退不受，以为非桧党，遂信任之。

纲　六月，以程克俊参知政事。

纲　靖康帝卒于金。

纲　秋七月，彗出井，诏求直言。

纲　八月，程克俊罢，以张纲参知政事。

目　纲初为给事中，以秦桧用事，遂致仕，卧家者二十余年。尝书座右曰：“以直行己，以正立朝，以静退高天下。”其笃守如此。

纲　九月，以陈诚之同知枢密院事。

纲　冬十月，复安置观文殿大学士张浚于永州。

目　浚去国二十年，天下士无贤不肖，莫不倾心慕焉。金使至，必问浚安在，惟恐其复用，而秦桧惧其正论害己，必欲杀之。桧死，乃复观文殿大学士，判洪州。时丧母将归葬，会星变求直言，浚虑虏数年间，势必求衅用兵，而吾方溺于宴安，谓虏可信，莫为之备。沈该、万俟居相位，尤不厌天下望。自以大臣义同休戚，不敢以居丧为嫌，乃上疏极言。沈该、万俟、汤思退谓“敌未有衅，而浚乃若祸在年岁间者”，皆笑其狂。台谏汤鹏举、凌哲等论浚“名在罪籍，唱异议以动国是，若使归蜀，恐或远方生患”。复安置永州。

纲　丁丑，二十七年，春二月，以汤鹏举参知政事。

纲　三月，万俊卒。夏六月，以汤思退为尚书右仆射、同平章事。秋八月，以汤鹏举知枢密院事。九月张纲罢，以陈康伯参知政事。冬，汤鹏举免。

纲　戊寅，二十八年，春二月，以陈诚之知枢密院事，王纶同知院事。

纲　秋七月，金以李通参知政事。

纲　九月，以王刚中为四川制置使。

目　初，刚中言：“夷狄之情，强则犯边，弱则请盟。今勿计其强弱，而先择将帅，搜士卒，实边储，备军械，加我数年，国势富强，彼请盟则为汉文帝，犯边则为唐太宗。”上壮其言，会西蜀谋帅，帝曰：“无如王刚中矣。”遂有是命。

纲　冬十月，金营汴宫。

纲　己卯，二十九年，春二月，金籍诸路兵，造战具。

纲　夏五月，贬礼部侍郎孙道夫知绵州。

目　道夫使金还，具奏金有南侵之意。帝曰：“朝廷待之甚厚，彼以何名为兵端？”道夫曰：“彼身弑其君而夺之位，兴兵岂问有名！”汤思退、沈该不以为然。道夫每对帝，辄言武事，该疑其引用张浚，忌之，故贬。

纲　六月，陈诚之罢，沈该免。秋七月，以贺允中参知政事。

纲　八月，召监潭州南岳庙朱熹，不至。

目　熹，徽州婺源入，少有求道之志。父松，知饶州，疾亟，属熹曰：“胡宪、刘勉之、刘子翚三人，学有渊源，吾所敬畏；吾即死，汝往事之。”熹奉以告而禀学焉。既博求之经传，复遍交当世有识之士。及举进士，为泉州同安县主簿，罢归。闻延平李侗学于罗从彦，得伊洛之正，徙步往从之。其学大要穷理致知，反躬践实，而以居敬为主。筑室武夷山中，四方游学之士从之者如市。上闻其贤，故召之，熹卒不至。

宪，安国从子，生而静悫，不妄笑语。绍兴中与勉之同入太学，时禁伊洛之学，宪与勉之求得程颐书，潜钞默诵，夜以继日。闻涪陵谯定受易学于颐，二人往从受业，久未有得，定曰：“心为物渍，故不有见，惟学乃可明耳。”宪悟曰：“所谓学者，非克己工夫邪？”自是一意下学，不求人知。一旦揖诸生归崇安故山，力田卖药，以奉其亲，从游日众，号籍溪先生。仕终秘书省正字。朱熹尝言从宪及勉之、子翚三君子游，而事籍溪先生为久，得其学为多。

勉之从谯定、刘安世、杨时受学，卒业乃还崇安，结草堂读书其中。力耕自给，澹然无求于世，惟与宪、子翚日相往来讲论，学者踵至，勉之随其才器为说圣贤之道，因以女妻熹，门人号曰白水先生。

子翚，仲子，以父死国难，痛愤致疾，弃兴化通判，隐居武夷山中者十七年。与宪、勉之交相得，每见，讲学外无杂言，他所与游，皆知名士，而期以任重致远者朱熹而已。熹初从子翚游，子翚以易之“不远复”三言，俾佩之终身。学者称为屏山先生。

纲　九月，以汤思退、陈康伯为尚书左、右仆射，并同平章事。

纲　皇太后韦氏崩。

纲　冬十月，以王纶知枢密院事。

纲　庚辰，三十年，春正月，以叶义问同知枢密院事。

纲　二月，以普安郡王瑗为皇子，更名玮，进封建王。

目　初，帝知瑗之贤，欲立为嗣，恐太后意所不欲，迟回久之。及后崩，帝问吏部尚书张焘以方今大计，对曰：“储嗣者，国之本也。天下大计，无逾于此。今两邸名分宜早定。”帝喜曰：“朕怀此久矣，开春当议典礼。”焘顿首谢。至是，利州提点刑狱范如圭，掇至和、嘉祐间名臣奏章，凡二十六篇，合为一书，囊封以献，请断以至公勿疑。帝感悟，即日下诏以普安郡王为皇子，加恩平郡王璩开府仪同三司，判大宗正寺，称皇侄。

纲　夏六月，王纶罢。秋七月，以叶义问知枢密院事，朱倬参知政事。

目　倬初以张浚荐，自宜兴簿入对，时方以刘豫为忧，倬策其必败。帝大喜，而秦桧恶之，出为越州教授。桧死，倬知惠州，陛辞，因言前事，帝问：“卿何久淹如此？”倬言：“为桧所扼。”帝愀然慰谕，目送之，且曰：“人不知卿，惟朕独知。”遂累擢至中丞，论事多所裨益，帝信任之。

纲　八月，贺允中致仕。

纲　九月，以李宝为浙西副总管。

目　宝尝陷金，拔身自海道来归，至是召对，询以北事，历历如数，乃授官，令于平江督海舟捍御。

纲　冬十二月，汤思退有罪，免。

目　侍御史陈俊卿论思退“挟巧诈之心，济倾邪之术，观其所为，多效秦桧。盖思退致身，皆秦桧父子恩也。宜寘之宪典”。遂奉祠。

纲　初行会子。

目　户部侍郎钱端礼被旨造会子。储见钱于城内外流转，其合发官钱，并许兑会子，输左藏库。初行于两浙，遂通行诸州。

纲　辛巳，三十一年，春正月朔，日食，帝不受朝。

纲　风、雷、大雨雪。

目　侍御史汪澈言：“春秋鲁隐公时大雨，震电，继以雨雪。孔子以八日之间，再有大变，谨而书之。今一夕之间，二异交至，阴盛也。今臣下无奸萌，戚属无乖剌，而又无女谒之私，意者殆为夷狄乎？愿陛下饬大臣，当谨于备边也。”

纲　二月，分经义、诗赋为两科以取士。

目　礼部侍郎金安节言：“熙宁、元丰以来，经义、诗赋，废兴离合，随时更革。近合科以来，通经者苦赋体雕刻，习赋者病经旨渊微，心有弗精，业难兼济，后进往往得志，而老生宿儒多困也。请复立两科，永为成宪。”从之。

纲　三月，以杨椿参知政事。

纲　以陈康伯、朱倬为尚书左、右仆射，并同平章事。

纲　以吴拱知襄阳府。

目　先是陈康伯以金人必败盟，请早为之备。及闻金人决败盟，乃召杨存中及三衙帅至都堂议举兵，又诏侍从台谏集议。康伯传上旨曰：“今日更不论和与守，直问战当如何？”时上意雅欲视师，内侍省都知张去为阴沮用兵，且陈退避策，中外妄传幸闽、蜀，人情汹汹。朱倬无一语。康伯奏曰：“金敌败盟，天人共愤。今日之事，有进无退。圣意坚决，则将士之意自倍。愿分三衙禁旅助襄、汉，待其先发应之。”乃以利州西路都统制吴拱知襄阳，部兵三千戍之。拱，玠之子也。

纲　夏五月，金主亮使人来求汉、淮之地，始闻靖康帝之丧。

目　金主亮尝密隐画工于奉使中，俾写临安湖山以归，为屏，而图己之像，策马于吴山绝顶，题诗其上，有“立马吴山第一峰”之句。至是，遣其签书枢密院事高景山、右司员外郎王全来贺天中节。亮谓全曰：“汝见宋主，即面数其焚南京宫室，沿边买马，招致叛亡之罪。当令大臣来此，朕将亲诘之。且索汉、淮之地；如不从，则厉声诋责之，彼必不敢害汝。”盖欲激怒以为南侵之名也。又谓景山曰：“回日以全所言奏闻。”全至临安，一如金主之言以诋帝，帝谓全曰：“闻公北方名家，何乃如是？”全复曰：“赵桓今已死矣。”帝始闻渊圣崩，遽起发哀而罢，诏持斩衰三年。

纲　以吴璘为四川宣抚使。

纲　六月，以刘锜为江淮、浙西制置使，屯扬州。

纲　金主亮迁都于汴。

纲　秋七月，金大括马于诸路。

纲　金主大杀宋、辽宗室之在其国者。

纲　八月，宿迁人魏胜起兵复海州，诏以胜知州事。

目　胜多智勇，应募为弓箭手，居山阳，及金人籍诸路民为兵，胜跃曰：“此其时也！”聚义士三百，北渡淮，取涟水军，宣布朝廷德意，不杀一人。金知海州事高文富遣兵捕胜，胜迎击走之；追至城下，文富闭门固守。胜令城外多张旗帜，举烟火为疑兵，又使人向诸城门谕以金人弃信背盟，无名兴兵，及本朝宽大之意，城中人闻即开门，独文富与其子安仁率牙兵拒之。胜杀安仁，擒文富，民皆安堵如故。

纲　金主亮弑其太后徒单氏，九月，遂大举入寇。

目　徒单后闻亮欲南侵，数以言谏之。亮不悦，寻弑之。遂分诸道兵为三十二军。九月，亮戎服乘马，具装启行，妃嫔皆从，众六十万，号百万，毡帐相望，钲鼓之声不绝。李通造浮梁于淮水之上，将自清河口入淮东。远近大震。

纲　以黄祖舜同知枢密院事。

纲　金人犯黄牛堡，吴璘等败之，遂复秦、陇、洮三州。

纲　刘锜遣兵复泗州。

纲　高平人王友直起兵复大名，遣使入朝。

目　友直幼从父佐游，志复中原，闻金主亮渝盟，乃结豪杰谓之曰：“权所以济事，权归于正，何害于理？”即矫制自称河北等路安抚制置使，以其徒王任为副使，遍谕州县勤王。未几，得众数万，制为十三军，置统制官以统之。进攻大名，一鼓而克。抚定众庶，谕以绍兴年号，遣人入朝奏事。未几，自寿春来归，诏以为忠义都统制。

纲　冬十月，金人围海州；魏胜、李宝合击，大败之。

纲　金人渡淮，刘锜进军楚州以拒之。

纲　金人立曹国公乌禄为帝于辽阳，更名雍。

目　金东京留守乌禄，许王讹里朵之子，太祖之孙也。性仁孝，沉静明达，众心归之。会故吏六斤自汴还，具言金主弑母等事，且曰：“将遣使害宗室兄弟矣。”乌禄惧，谋于其勇兴元少尹李石，石劝乌禄先杀副留守高存福。乌禄遂御宣政殿即位，改元大定，下诏暴扬亮罪恶数十事。

纲　刘锜将王权军溃于昭关，锜引还扬州。金主亮入庐州。

纲　帝亲征，诏叶义问督视江淮军马，虞允文参谋军事。

目　帝闻王权败，召杨存中至内殿议御敌之策，因命存中就陈康伯议欲航海避敌。康伯延之入，解衣置酒。帝闻之，已自宽。明日，康伯入奏曰：“闻有劝陛下幸越趋闽者，审尔，大事去矣。盍静以待之。”一日，帝忽降手诏曰：“如敌未退，散百官。”康伯焚诏而后奏曰：“百官散，主势孤矣。”帝意既坚，康伯乃请下诏亲征，帝从之。以叶义问督视江淮军马，中书舍人虞允文参赞军事，寻以杨存中为御营宿卫使。

纲　王权退屯采石，金主亮入和州。

纲　李宝大破金人于陈家岛，杀其将完颜郑家。

纲　金人陷扬州，刘锜遣兵拒于皂角林，大败之。

纲　十一月，召张浚判建康府。

目　殿中侍御史陈俊卿上疏，极言浚忠荩。帝悟，乃诏复官，判建康。浚至岳阳，买舟，冒风雪而行。时金兵充斥，浚遇东来者，云：“敌兵方盛，焚采石。烟焰涨天，慎毋轻进！”浚曰：“吾赴君父之急，知直前求乘舆所在而已！”遂乘小舟径进，时长江无一舟敢行北岸者。

纲　编管王权于琼州，以李显忠代将其军。

纲　金人侵瓜洲，叶义问使中军统制刘汜御之，败绩，义问走建康。

纲　虞允文大败金军于采石。金主亮趋扬州。

目　亮筑台江上，自披金甲登台，杀黑马以祭天，以一羊、一豕投于江中，誓明日渡江，晨炊玉麟堂，先济者与黄金一两。亮置黄旗、红旗于岸上，以号令进止。

时叶义问命虞允文往芜湖趣李显忠交王权军，且犒师。允文至采石，权已去，显忠未来，敌骑充斥，官军三五星散，解鞍束甲坐道傍，皆权败兵也。允文谓坐待显忠则误国事，遂立召诸将，勉以忠义，曰：“金帛、告命皆在此，以待有功。”众曰：“今既有主，请死战。”或谓允文曰：“公受命犒师，不受命督战，他人坏之，公受其咎邪！”允文叱之曰：“危及社稷，吾将安避？”乃命诸将列大阵不动，分戈船为五，其二并东、西岸；其一驻中流，藏精兵待战；其二藏小港，备不测。部分甫毕，敌已大呼，亮操小红旗麾数百艘绝江而来，瞬息之间，抵南岸者七十艘，直薄官军。军小却，允文入阵中，抚统制时俊之背曰：“汝胆略闻四方；立阵后，则儿女子尔！”俊即挥双刀出，士殊死战；中流官军以海船冲敌舟，皆平沉，敌半死半战，日暮未退。会有溃卒自光州至，允文授以旗鼓，从山后转出，敌疑援兵至，始遁。允文又命劲弩尾击追射，大败之。

金兵还和州，会报曹国公已即位于东京，改元大定。亮拊髀叹曰：“朕本欲平江南，改元‘大定’，此非天乎！”遂召诸将帅谋北还，率其军趋扬州。

纲　刘锜罢，以成闵、李显忠、吴拱为两淮、京湖三路招讨使。

目　显忠至采石，虞允文语之曰：“敌入扬州，必与瓜州兵合。京口无备，我当往，公能分兵相助乎？”显忠分万六千与之，允文遂还京口。时敌屯重兵滁河，造三闸储水，深数尺，塞瓜洲口。杨存中、成闵、邵宏渊诸军皆集京口，凡二十万。允文命张深守滁河口，扼大江之冲，以苗定驻下蜀为援。且谒刘锜问疾，锜执允文手曰：“疾何必问！朝廷养兵三十年，一技不施，而大功乃出一儒生，我辈愧死矣！”以疾笃召还，提举万寿观。诏以闵等为招讨使，闵淮东，显忠淮西，拱湖北、京西。

纲　金主亮为其下所杀。

目　亮至瓜洲，居于金山寺。虞允文与杨存中临江按试，命战士踏军船，中流上下三周金山，回转如飞。敌持满以待，相顾骇愕。亮笑曰：“纸船耳。”有一将跪奏：“南军有备，不可轻，愿驻扬州，徐图进取。”亮怒，杖之五十，召诸将约以三日济江，否则尽杀之。军士危惧，欲亡归，乃决计于都统制耶律元宜，且曰：“前阻淮，渡皆成擒矣！比闻辽阳新天子即位，不若共行大事，然后举军北还。”元宜然之。诘旦，元宜等帅诸将以众薄亮营，遂杀之。元宜自为左领军副大都督，使人杀太子光英于汴，退军三十里，遣人持檄诣镇江军议和。未几，金军皆北还。

纲　十二月，成闵、李显忠收复两淮州郡。

纲　帝如建康。

目　张浚至建康，即具行宫仪物，请车驾临幸，帝从之。帝至建康，张浚迎拜道左，卫士见浚，莫不以手加额。浚起复用，风采隐然，军民皆倚为重。

纲　金主雍入燕。

纲　壬午，三十二年，春正月朔，日食。

纲　山东人耿京起兵复东平，遣其将辛弃疾来朝。

目　金主亮死，中原豪杰并起，山东忠义耿京据东平，自称天平节度使，以齐州历城人辛弃疾掌书记。弃疾劝京来归，京遣弃疾奉表诣行在。帝大喜，厚赉之，以京知东平府。

纲　金主雍遣使来聘。

纲　二月，以虞允文为川、陕宣谕使。

目　允文还朝，帝慰藉嘉叹，谓陈俊卿曰：“允文，朕之裴度。”及是陛辞，言：“金亮既诛，新主初立，彼国方乱，天相我恢复也。和则海内气沮，战则海内气伸。”帝以为然。允文至蜀，遂与吴璘经略中原。

纲　帝还临安。

纲　闰月，吴璘复大散关，分兵守和尚原。金人走宝鸡。

纲　杨椿罢。

纲　太尉、威武节度使刘锜卒。

目　锜以刘汜败，发怒呕血数升，至是卒。赠开府仪同三司，谥武穆。锜慷慨深毅，有儒将风。金主亮之南下也，令有敢言锜姓名者斩，枚举南朝诸将，问其下孰敢当者，皆随名姓以对，其答如响，至锜，莫有应者。亮曰：“吾自当之！”惜锜以疾不能成功，赍恨而没。

纲　耿京将张安国杀京以降金。辛弃疾还，执安国送临安，斩之。

纲　遣起居舍人洪迈使金。

目　金高忠建至临安，议遣使报聘，且贺即位。工部侍郎张阐，请“严遣使之命，正敌国之礼，彼或不从，则有战耳。如是，则中国之威可以复振”。帝然之，遂遣洪迈充贺登极使。迈行，书用敌国礼。帝手札赐迈曰：“祖宗陵寝隔阔三十年，不得以时洒扫祭祀，心实痛之！若彼能以河南地见归，必欲居尊如故，正复屈己，亦何所惜！”迈奏言：“山东之兵未解，则两国之好不成。”至燕，金门见国书不如式，抑令于表中改“陪臣”二字；朝见之仪，必欲用旧礼。迈执不可，金锁使馆，三日水浆不通。及见金人，语不逊，欲留迈，张浩不可，乃遣还。迈，皓季子也。

纲　夏四月，以汪澈参知政事。

纲　金人复攻海州，镇江都统张子盖及魏胜大败之。

纲　金追废亮为海陵炀王。

纲　五月，立建王玮为皇太子，更名眘。

目　初，金亮南侵，两淮失守，朝臣多劝帝退避。建王玮不胜其愤，及帝下诏亲征，玮请率师为前驱。直讲史浩闻之，入言于玮曰：“皇子不宜将兵。”因为草奏请扈跸以供子职。帝亦欲玮遍识诸将，遂命从幸金陵。及还临安，帝欲逊位，陈康伯密赞大议，乞先正名，俾天下咸知圣意，遂草立太子诏以进，帝从之。玮既立，更名眘。

纲　罢三招讨司。

纲　六月，追封子偁为秀王。

纲　朱倬罢。

纲　帝传位于太子，自称太上皇帝，皇后称太上皇后。太子即位，大赦。

纲　帝朝太上皇于德寿宫。

纲　以龙大渊为枢密副都承旨，曾觌干办皇城司。

纲　诏中外臣庶陈时政阙失。

目　监南岳庙朱熹上封事，首言：“帝王之学，必先格物致知，以极夫事物之变，使义理所存，纤悉必照，则自然意诚心正，而可以应天下之务。”次言：“修攘之计不时定者，讲和之说疑之也。今虏于我，有不共戴天之雠，则不可和也明矣！愿断以义理之公，参以利害之实，闭关绝约，任贤使能，立纪纲，厉风俗，使吾修政攘夷之外，孑然无一毫可恃为迁延中已之资，而不敢怀顷刻自安之意，更相激厉，以图事功。数年之外，国富兵强，视吾力之强弱，观彼衅之浅深，徐起而图之，中原故地不为吾有而将焉往？”次言：“四海利病，系斯民之休戚；斯民之休戚，系守令之贤否。监司者，守令之纲；朝廷者，监司之本。欲斯民之得所，本原之地，亦在朝廷而已。”

纲　秋七月，召张浚入朝，以为江淮宣抚使，封魏国公。

纲　帝手书召浚入见，浚至，帝改容曰：“久闻公名，今朝廷所恃惟公。”因赐之坐，浚从容言：“人生之学，以心为本，一心合天，何事不济？所谓天者，天下之公理而已，必兢业自持，使清明在躬，则赏罚举措无有不当，人心自归，敌雠自服。”帝竦然曰：“当不忘公言。”加浚少傅、魏国公，宣抚江淮。

浚见帝英武，力陈和议之非，劝帝坚意以图恢复。欲遣舟师自海道捣山东，命诸将出师掎角以向中原。翰林学士史浩，以潜邸旧臣，时预枢密议，欲城采石、瓜洲。浚言：“不守两淮而守江，于是示敌以削弱，怠战守之气，不若先城泗州。”浩不悦，遂与有隙。凡浚所规画，浩必沮之，竟无成功。

纲　追复岳飞官，以礼改葬。

目　官其孙六人。

纲　八月，以史浩参知政事。九月，罢川陕宣谕使虞允文。

纲　浩上言：“官军西讨，东不可过宝鸡，北不可过德顺。若兵宿于外，去川口远，则敌必袭之。朝廷遂欲弃三路。允文上言：“恢复莫先于陕西，陕西五路新复州郡，又系于德、顺之存亡，一旦弃之，则窥蜀之路愈多，利害至重，不可不虑。”于是允文罢知夔州，以王之望代之。明年，允文入对，言今日有八可战，且以笏画地，陈弃地利害，帝曰：“此史浩误朕也。”改允文知太平。

纲　冬十月，叶义问罢，以张焘同知枢密院事。

纲　十一月，金以仆散忠义为都元帅，纥石烈志宁副之。

目　金主以宋不称臣，乃诏忠义总戎事，居南京节制诸军，复令志宁驻军淮阳。忠义将行，金主谕之曰：“宋若归侵疆，贡礼如故，则可罢兵。”忠义至汴，简阅士卒，分屯要害。

纲　十二月，诏宰相复兼枢密使。

纲　诏吴璘班师。





孝宗皇帝


纲　癸未，孝宗皇帝隆兴元年，春正月，置武举十科。

纲　吴璘还河池，金人遂陷新复十三州、军。

目　璘得诏，僚属交谏曰：“将在军，君命有所不受，引举所系甚重，奈何退师？”璘知朝论主和，乃曰：“璘岂不知此！顾主上初政，璘握重兵在远，有诏，璘何敢违？”遂退师还河池。金人乘其后，璘军亡失者三万三千，部将数十人，连营痛哭，声振原野。于是秦凤、熙河、永兴三路新复十三州三军，皆复为金取。

纲　以史浩为尚书右仆射、同平章事，兼枢密使。

纲　以张浚为枢密使，都督江、淮军马，开府建康。

目　浚荐陈俊卿为宣抚判官。先是帝召俊卿及浚子栻赴行在，浚附奏，请帝临幸建康以动中原之心，用师淮壖，以为吴璘声援。帝见俊卿，问浚动静饮食颜貌，曰：“朕倚魏公如长城，不容浮言摇夺。”浚开府江、淮，参佐皆一时之选，栻以少年内赞密谋，外参庶务，其所综画，幕府诸人皆自以为不及。及入奏事，因进言曰：“陛下上念祖宗之雠耻，下闵中原之涂炭，惕然于中，思有以振之。臣谓此心之发，即天理之所存也。愿益加省察，而稽古亲贤以自辅，无使少息，则今日之功可以立成。”帝大异之。

纲　二月，黄祖舜罢。

纲　三月，以张焘参知政事，辛次膺同知枢密院事。

目　初，次膺为右正言，力谏和议，为秦桧所怒，流落者二十年。帝即位，召为中丞，次膺每以名实为言，多所裨益，帝呼其官而不名。若成闵之贪饕，汤思退之朋比，叶义问之奸罔，皆被论罢。每章疏一出，天下韪之。渡江已后，直言之臣，称次膺为首。

纲　金人以书来求海、泗、唐、邓、商州之地及岁币。

纲　张焘罢。

纲　夏四月，张浚使李显忠、邵宏渊分道伐金。

目　帝锐意恢复。张浚入见，乞即日降诏幸建康。帝以问史浩，浩对曰：“先为备守，是为良规。议战议和，在彼不在此。傥听浅谋之士，时兴不教之师，寇退则论赏以邀功，寇至则敛兵而遁迹，取快一时，含冤万世。”及退，诘浚曰：“帝王之兵，当出万全，岂可尝试以图侥幸！”复辨论于殿上，浚因内引，奏浩意不可回，恐失机会，且谓“金人秋必为边患，当乘其未发攻之”。帝然其言，乃议出师渡淮。三省、枢密院不预闻。会显忠、宏渊亦献捣虹县、灵壁之策，帝命先图二城。浚乃遣显忠出濠州趋灵壁，宏渊出泗州趋虹县。

纲　五月，史浩免。

目　省中忽见邵宏渊出兵状，始知不由三省。浩因奏言：“张浚锐意用兵，若一失之后，恐陛下不得复望中原。”因力丐免。侍御史王十朋论浩怀奸误国等八罪，遂罢浩知绍兴府。

纲　李显忠复灵壁，遂会邵宏渊复虹县，金将士多降。

目　显忠自濠梁渡淮至陡沟，金右翟都统萧琦用拐子马来拒。显忠与之力战，遂复灵壁。显忠入城，宣布德意，不戮一人，于是中原归附者接踵。宏渊围虹久不下，显忠遣灵壁降卒开谕祸福，金守将蒲察徒穆、大周仁皆出降。宏渊耻功不自己出，会有降千户诉宏渊之卒夺其佩刀，显忠立斩之，由是二将不协。未几，萧琦复降于显忠。

纲　张浚渡江，李显忠大败金人，复宿州。

目　显忠兵傅宿州城，金人来拒，显忠大败其众，追奔二十余里。宏渊至，谓显忠曰：“招抚真关西将军也。”显忠闭营休士，为攻城计，宏渊等不从，显忠引麾下杨椿上城开北门，不逾时拔其城，宏渊等殿后趣之，遂复宿州，中原震动。捷闻，帝手书劳张浚曰：“近日边报，中外鼓舞，十年来无此克捷。”既而宏渊欲发仓库犒卒，显忠不可，移军出城，止以见钱犒士，士皆不悦。诏以显忠为淮南、京东、河北招讨使，宏渊副之。

纲　帝率群臣诣德寿宫上寿。

纲　以辛次膺参知政事，洪遵同知枢密院事。

纲　李显忠、邵宏渊之师溃于符离。

目　纥石烈志宁自睢阳引兵攻宿州，李显忠击却之。金孛撒复自汴率步骑十万来攻宿州，显忠谓宏渊并力夹击，宏渊按兵不动，显忠独以所部力战，俄而敌大至，显忠用克敌弓射却之。宏渊顾众曰：“当此盛夏，摇扇于清凉且犹不堪，况烈日被甲苦战乎！”人心遂摇，无复斗志。诸将以显忠、宏渊不协，各遁去。宏渊又言：“金添生兵二十万来，傥我兵不返，恐不测生变。”显忠知宏渊无固志，势不可孤立，叹曰：“天未欲平中原邪？何沮挠如此！”遂夜引还，至符离，师大溃。是举所丧军资器械殆尽，幸而金不复南。

时张浚在盱眙，显忠往见浚，纳印待罪。浚以刘宝为镇江诸军都统制，乃渡淮入泗州抚将士，遂还扬州，上疏自劾。

纲　六月，汪澈罢，以周葵参知政事。

纲　贬张浚为江淮宣抚使，安置李显忠于筠州。

目　初，宿师之还，士大夫主和者皆议浚之非。帝赐浚书曰：“今日边事，倚卿为重，卿不可畏人言而怀犹豫。前日举事之初，朕与卿任之，今日亦须与卿终之。”浚乃大饬守备。帝复召浚子入奏事，浚附奏曰：“自古有为之君，心腹之臣相与协谋同志，以成治功。今臣以孤踪，动辄掣肘，陛下将安用之？”因乞骸骨。帝览奏，谓栻曰：“朕待魏公有加，虽乞去之章日上，朕决不许。”帝对近臣言，必曰“魏公”，未尝斥其名。至是帝以符离师溃，乃议讲和，召汤思退为醴泉观使，奉朝请，而下诏罪己。于是尹穑附思退劾浚，遂降授浚特进、枢密使，充宣抚，治扬州。显忠责授果州团练副使，筠州安置，而邵宏渊仍前建康都统制。后朝廷知其故，复显忠太尉、奉祠。

纲　辛次膺罢。

纲　次膺以疾祈免，且奏曰：“王十朋虽上亲擢，天下皆知臣荐其贤。汤思退召将至，亦知臣尝疏其奸。”遂罢，奉祠。陛辞，帝甚惜其去，次膺奏曰：“臣与思退理难同列。”帝曰：“有谓思退可用者。”次膺曰：“今日之事，恐非思退能办。思退固不足道，窃恐有误国家尔。”

纲　秋七月，以汤思退为尚书右仆射、同平章事，兼枢密使。

纲　八月，复以张浚都督江、淮军马。

纲　金人复以书来求地及岁币，诏淮西安抚干办官卢仲贤报之。

目　纥石烈志宁以书贻三省、密院云：“故疆、岁币如旧及称臣、还中原归正人，即止兵；不然，当俟农隙往战。”帝以付张浚，浚言：“金强则来，弱则止，不在和与不和。”汤思退，秦桧党也，急于求和。陈康伯、周葵、洪遵等皆上疏谓：“敌意欲和，则我军民得以休息，为自治之计，以待中原之变而图之，是万全之计也。”工部侍郎张阐独曰：“彼欲和，畏我邪？爱我邪？直款我耳！”力陈六害不可许。帝意亦然，姑随宜应之。乃遣卢仲贤持报书如金师云：“海、泗、唐、邓等州，乃正隆渝盟之后，本朝未遣使之前得之。至于岁币，固非所较，第两淮凋瘵之余，恐未如数。”仲贤陛辞，帝敕以勿许四郡，而思退等命许之。张浚奏“仲贤小人多妄，不可委信”，不听。既而命廷臣议金师所言四事，其说不一。帝曰：“四州、岁币可与，名分、归正人不可从也。”

纲　冬十月，立贤妃夏氏为皇后。

纲　十一月，卢仲贤还，有罪除名。遣审议官胡昉如金军。

目　仲贤至宿州，仆散忠义惧之以威，仲贤皇恐，言归当禀命，遂以忠义遗三省、密院书来，上其画定四事：一欲通书称叔侄，二欲得唐、邓、海、泗四州，三欲岁币银绢之数如旧，四欲归彼叛臣及归正人。仲贤还，帝大悔。张浚遣子栻入奏仲贤辱国无状，帝怒，遂下大理，问其擅许四州之罪，夺三官，寻除名窜郴州。

汤思退奏以王之望充金国通问使，龙大渊副之，许割弃四州，求减岁币之半。初，之望为都督府参赞军事，不欲战，请入朝，因奏“移攻战之力以自守。自守既固，然后随机制变，择利而应之”。思退悦其言，故奏遣之。会右正言陈良翰言：“前遣使已辱命，大臣不悔前失，而复遣王之望，是金不折一兵而坐收四千里要害之地，决不可许四郡也。若岁币，则俟得陵寝然后与，庶为有名，今议未决而之望遽行，恐其辱国不止于仲贤。愿先驰一介往，俟议决然后行，未晚也。”遂以胡昉为金国通问所审议官。张浚亦力言金未可与和，请帝幸建康以图进兵。帝乃手诏王之望等并一行礼物并回，待命境上，而令胡昉先往，谕金以四州不可割之意，如必欲得四州，当追使人罢和议矣。

纲　诏廷臣集议和金得失，召张浚还。

目　陈康伯等以和金未决，乞召张浚归国特垂咨访，仍命侍从台谏集议，帝从之。群臣多欲从金人所请，张浚及湖北、京西宣谕使虞允文、起居郎胡铨、监察御史阎安中上疏力争，以为不可与和。汤思退怒曰：“此皆以利害不切于己，大言误国，以邀美名，宗社大事，岂同戏剧！”帝意遂定。浚在道闻王之望行，上疏力辨其失曰：“自秦桧主和，阴怀他志，卒成逆亮之祸。桧之大罪未正于朝，致使其党复出为恶。臣闻立大事者以人心为本，今内外之议未决，而遣使之诏已下，失中原将士四海倾慕之心，他日谁复为陛下用命哉！人心既失，如水之覆，难以复收，而况于天则不顺，于义则不安，窃为陛下忧之！”不听。

纲　以朱熹为武学博士，既而罢之。

目　熹应诏入对，言“君父之雠不与共戴天。今日所当为者，非战无以复雠，非守无以制胜”。时相汤思退方倡和议，不悦，除武学博士，后与洪适论不合而归。

纲　十二月，陈康伯罢，以汤思退、张浚为尚书左、右仆射，并同平章事，兼枢密使。浚仍都督江、淮军马。





纲鉴易知录卷八三


南宋纪


孝宗皇帝


纲　甲申，二年，春正月，金人执胡昉，寻遣还。

目　昉至金，金人以失信执之。帝闻昉被执，谓浚曰：“和议不成，天也。自此事当归一矣。”诏王之望以币还。既而仆散忠义以书进金主，金主览之，曰：“行人何罪？即遣还。边事令元帅府从宜措画。”

纲　三月，张浚视师江、淮，金军退。

目　汤思退阴谋去浚，令王之望等驿奏：“兵少粮乏，楼橹器械未备。”又言“委四万众以守泗州，非计”。帝惑之。会户部侍郎钱端礼言：“兵者凶器，愿以符离之溃为戒，早决国是，为社稷至计。”乃诏浚行视江、淮。时浚所招徕山东、淮北忠义之士以实建康、镇江两军，凡万二千人，万弩营所招淮南壮士及江西群盗，又万余人，陈敏统之以守泗州。凡要害之地，皆筑城堡。增置江、淮战舰，诸军弓矢器械悉备。金人方屯重兵为虚声胁和，有“克日决战”之语，乃闻浚复视师，亟撤兵归。于是淮北之来归者日不绝，山东豪杰悉愿受节度。浚以萧琦契丹望族，沉勇有谋，欲令尽领降众，且以檄谕契丹，约为应援；金人益惧。

纲　夏四月，罢张浚判福州。

目　汤思退讽右正言尹穑论浚跋扈，且费国不赀。浚乃请解督府，凡八上疏乞致仕。帝察浚之忠，欲全其去，乃命以少师、保信节度使判福州。左司谏陈良翰、侍御史周操言“浚忠勤，人望所属，不当使去国”，皆坐罢。

纲　秋七月，洪遵罢。

纲　撤两淮边备。

纲　八月，少师、保信节度使、魏公张浚卒。

目　浚既去，朝廷遂决弃地求和之议。浚犹上疏言尹穑奸邪，必误国事，且劝帝务学亲贤。或劝浚勿以时事为言，浚曰：“君臣之义，无所逃于天地间。吾荷两朝厚恩，久居重任，今虽去国，惟日望上心感悟，苟有所见，安忍弗言！上如欲复用浚，浚当即日就道，不敢以老疾为辞；如若等言，是诚何心哉！”闻者耸然。行次余干，得疾，手书付二子栻、枸曰：“吾尝相国，不能恢复中原，雪祖宗之耻，即死，不当葬我先人墓左，葬我衡山足矣！”数日而薨。赠太保。后帝思浚忠，加赠太师，谥忠献。

纲　以贺允中知枢密院事。

纲　遣宗正少卿魏使金。

目　汤思退奏遣如金议和，书称：“侄大宋皇帝某，再拜奉于叔大金皇帝岁币二十万。”帝面谕曰：“今遣使，一正名，二退师，三减岁币，四不发归附人。”陛辞，奏曰：“臣将旨出疆，岂敢不勉！万一无厌，愿速加兵。”帝善之。兵部侍郎胡铨言：“虏不可和。臣恐再拜不已，必至称臣；称臣不已，必至请降；请降不已，必至纳土；纳土不已，必至舆榇；舆榇不已，必至如晋帝青衣行酒而后为快。今日举朝之士，皆妇人也！”不听。

纲　九月，以王之望参知政事。

纲　诏汤思退都督江、淮军马，思退辞不行。

纲　冬十月，贺允中罢。

纲　诏辅臣晚对便殿。

目　诏曰：“朕每听朝议政，顷刻之际，意有未尽。自今执政大臣，或有奏陈，宜于申未间入对便殿，庶可坐论，得尽所闻，期跻于治。”

纲　金兵复渡淮。十一月，魏胜拒战于淮阳，败绩，死之，楚州陷。

目　汤思退以帝悔悟，恐事不成，阴遣孙造谕敌以重兵胁和。金仆散忠义等遂议渡淮，与纥石烈志宁分兵自清河口以犯楚州，都统制刘宝弃城遁。时胜奉诏专一措置清河口。金兵诈称欲运粮往泗州，由清河口入淮，胜欲御之，刘宝戒以方议和，不可。金兵轶境，胜帅诸兵拒于淮阳，自卯至申，胜负未决。金徒单克宁帅生兵至，胜与力战，矢尽，依土阜为阵，谓士卒曰：“我当死此，得脱者归报天子。”乃令步卒居前，骑兵为殿，至淮阴东十八里，中矢坠马死，楚州遂陷。

纲　以杨存中都督江、淮军马。

纲　汤思退以罪窜永州。

目　言者论其主和误国之罪，遂落职，永州居住。太学生张观等七十二人伏阙上书，论思退及王之望、尹穑奸邪误国，钩致敌人之罪，乞斩三人以谢天下，并窜其党洪适等，而用陈康伯、胡铨、陈良翰、王十朋、虞允文等以济大计。思退行至信州，闻之，忧悸而死。

纲　复以陈康伯为尚书左仆射、同平章事、兼枢密使，钱端礼签书枢密院事，虞允文同签书院事。

纲　周葵罢。十二月，以钱端礼参知政事，虞允文同知枢密院事，王刚中签书院事。

纲　乙酉，乾道元年，春正月，召杨存中还。

纲　二月，陈康伯卒。

纲　三月，以虞允文参知政事，王刚中同知枢密院事。

纲　魏还自金，始正敌国礼。

目　金馆伴张恭愈以国书称“大宋”，胁去“大”字。拒之，具言：“天子神圣，才杰奋起，人人有敌忾意，北朝用兵能保必胜乎？”金君臣环听拱竦。金主许损岁币，不发归正人，命元帅府罢兵分戍。卒正敌国礼而还，帝慰藉甚厚。

纲　夏六月，王刚中卒，以洪适签书枢密院事。

纲　秋八月，立邓王愭为皇太子，大赦。

纲　虞允文罢，以洪适参知政事，叶颙签书枢密院事。

纲　钱端礼罢。

纲　九月，以汪澈知枢密院事。

纲　冬十二月，以洪适为尚书右仆射、同平章事、兼枢密使，汪澈为枢密使，叶颙参知政事。

纲　丙戌，二年，春三月，洪适罢。

纲　以魏同知枢密院。夏四月，汪澈罢。

纲　五月，叶颙罢，以魏参知政事，林安宅同知枢密院事，蒋芾签书院事。

纲　秋八月，林安宅免。

纲　冬十一月，宁远、昭庆节度使杨存中卒。

纲　十二月，以叶颙知枢密院事。

纲　以叶颙、魏为尚书左、右仆射，并同平章事，兼枢密使。蒋芾参知政事，陈俊卿同知枢密院事。

目　先是帝犹鞠戏，又将游猎白石。俊卿上疏力谏，至引汉桓、灵，唐敬、穆以为戒。后数日入对，帝迎谓曰：“前日之奏，备见忠谠，朕决意用卿矣。”遂有是命。

纲　置制国用司，以宰相领之。

目　议者言：“近以宰相兼枢密使，盖欲使知兵也，而不知财谷出入之源，可乎？且唐制宰相兼领三司使。”于是诏：“自今宰相可带制国用使，参知政事带同知。”

纲　丁亥，三年，春二月，出龙大渊为浙东总管，曾觌为福建总管。

纲　以虞允文知枢密院事。

纲　三月，秀王夫人张氏卒。

纲　夏五月，太傅、四川宣抚使、新安王吴璘卒。

目　璘刚勇，喜大节，略苛细，代兄玠守蜀二十年，隐然为方面之重，威声亚于玠。卒赠太师，谥武顺。

上皇尝问胜敌之术于璘，璘对曰：“弱者出战，强者继之。”上皇曰：“此孙武子三驷之法，一败而二胜也。”璘选诸将率以功，有荐才者，璘曰：“兵官非尝试难知其才。以小善进之则侥幸者获志，而边人宿将之心怠矣。”寻以虞允文为四川宣抚使。

纲　六月，皇后夏氏崩。

纲　秋七月，太子愭卒。

纲　冬十一月，合祀天地于圜丘，雷；叶颙、魏免。

纲　以陈俊卿参知政事，刘珙同知枢密院事。

目　珙自湖南召还，初入见，首论：“独断虽英主之能事，然必合众智而质之以至公，然后有以合乎天理人心之正，而事无不成。若弃佥谋，徇私见，而有独御区宇之心，则适所以蔽四达之明，而左右私昵之臣，将有乘之以干天下之公议者。”又论羡余和籴之弊，帝皆嘉纳之，授翰林学士。复上言：“世儒多病汉高帝不悦学，轻儒生。臣以为汉高帝所不悦者，特腐儒俗学耳。使当时有以二帝三王之学告之，知其必敬信，功烈不止此。”因陈圣王之学所以明理正心，为万事之纲。帝称善，遂拜枢副。珙因荐张栻、汪应辰、陈良翰学行于帝。

纲　戊子，四年，春二月，以蒋芾为尚书右仆射、同平章事，兼枢密使。以王炎签书枢密院事。

纲　秋八月，刘珙罢。

目　主管殿前司公事王琪，奉诏按视两淮城壁，琪擅令扬州增筑新城，扬民言不便；珙乞罢琪，忤帝意，遂罢珙。陈俊卿言珙正直有才，愿留之，不听。

纲　冬十月，起复蒋芾为尚书左仆射，以陈俊卿为右仆射并同平章事，兼枢密使。芾辞，许之。

纲　大阅于茅滩。

目　帝亲御甲胄指授方略，命三司合教为三阵。戈甲耀日，旌旗蔽天，六师呼，犒赉有加。

纲　十二月，召建宁布衣魏掞之，以为太学录。

目　掞之师胡宪，与朱熹游。诸司荐其学行，召赴行在。入对，帝曰：“治道以何为要？”掞之奏：“治道以分臣下邪正为要。”诏除太学录。时将释奠孔子，掞之请废安石父子勿祀，而追爵程氏兄弟使从食，不听。又言：“太学之教宜以德行为先；今一以空言浮说取之，非是。”其它政事有系安危治乱之机者，无不抗疏尽言，至三四，皆不见省，遂罢为台州教授。寻以病卒，闻者惜之。

纲　己丑，五年，春正月，措置两淮屯田。

目　陈俊卿以两淮备御未设，民无固志，万一寇至，仓猝渡兵，恐不及事。请于扬州、和州各屯三万人，预为守计。仍籍民家三丁者取其一，以为义兵，授之弓弩，教以战阵，农隙之日，给以两月之食，聚而教之。沿江诸郡亦用其法，诸将渡江则使之城守，以备缓急，且以阴制州兵颉颃之患。其两淮诸郡守臣，但当择才，不当复论文武，计资历；损以财赋，许辟官吏，略其小过，责其成功。要使大兵屯要害必争之地，待敌至而后决战，使民各守其城，相为掎角，以壮声势。帝意亦以为然，诏即行之。然竟为众论所持，俊卿寻亦去位，不能及其成也。

纲　二月，以梁克家签书枢密院事。

纲　罢制国用司。

纲　以王炎参知政事。三月，召四川宣抚使虞允文还，以炎代之。

纲　夏五月，帝不视朝，六月始视朝。

目　以射弩弦断伤目故也。陈俊卿言于帝曰：“陛下未能忘骑射者，盖志图恢复耳。诚能任智谋之士以为腹心，仗武猛之将以为爪牙，明赏罚以鼓士气，恢信义以怀归附，则英声义烈不出于尊俎之间，而敌人固已逡巡震慑于千万里之远，尚何待区区驰射于百步之间哉！”

纲　以虞允文为枢密使。

纲　秋八月，以陈俊卿、虞允文为尚书左、右仆射，并同平章事，兼枢密使。

纲　俊卿以用人为己任，所除吏皆一时之选。奖廉退，抑奔竞，或才可用而资历浅者则密荐于帝，未尝语人。每接朝士及牧、守自远至，必问以时政得失，人才贤否。

允文为相，亦以人才为急，尝籍为三等，有所见闻即记之，号材馆录，故所用皆知名士。

纲　庚寅，六年，夏四月，罢吏部尚书汪应辰。

目　应辰刚方正直，敢言不避，在朝多革弊政，中贵人皆侧目。上皇方甃石池，以水银浮金凫鱼于上，帝过之，上皇指示曰：“水银正乏，此买之汪尚书家。”帝怒曰：“汪应辰力言朕建房廊与民争利，乃自贩水银邪？”时赐发运使史正志缗钱二百万，为均输和籴之用，应辰三上疏论之，遂出知平江府。然水银实非买应辰家也。

纲　五月，陈俊卿罢。

目　虞允文建议遣使如金，以陵寝为请。俊卿以为未可，允文请不已。帝手札谕俊卿，俊卿奏曰：“陛下痛念祖宗，思复故疆，然大事须万全，俟一二年吾力稍完乃可，不敢迎合意指以误国事。”帝意方乡允文，俊卿以论不合，因力求去，遂判福州。陛辞，犹劝帝远佞亲贤，修政攘夷，泛使不可轻遣。

纲　闰月，以起居郎范成大为金国祈请使。

目　求陵寝地及更定受书礼，盖泛使也。绍兴中，金使者至，捧书升殿北面立榻前跪进，帝降榻受书，以授内侍。金主初立，使者至，陈康伯令伴使取书以进。及汤思退当国，复循绍兴故事，帝意悔之，故令成大口以为请。成大至金，密草奏，具言受书式，怀之入。初进国书，辞意慷慨，金君臣方倾听，成大忽奏曰：“两国共为叔侄，而受书礼未称，臣有疏。”搢笏出之。金主大骇曰：“此岂献书处邪？”左右以笏摽起之，成大屹不动，必欲书达。既而归馆所，金庭纷然，其太子允恭欲杀成大，或劝止之，竟得全节而归。其复书略去：“和好再成，界河山而如旧。缄音遽至，指巩、洛以为言。既云废祀，欲伸追远之怀；止可奉迁，即俟克期之报。至若未归之旅榇，亦当并发于行涂。抑闻附请之辞，欲变受书之礼，于尊卑之分何如？顾信誓之诚安在！”于是二事皆无成功。

初，议遣使祈请陵寝，士大夫有忧其无备而召兵者，辄斥去之。起居郎张栻入对，帝曰：“卿知敌国事乎？”栻对曰：“不知也。”帝曰：“金国饥馑连年，盗贼四起。”栻曰：“金人之事臣虽未知，境内之事则知之矣。”帝曰：“何也？”栻曰：“臣窃见比年诸道多水、旱，民贫日甚，而国家兵弱财匮，官吏诞谩，不足倚赖。正使彼实可图，臣惧我之未足以图彼也。”帝默然久之。栻复奏曰：“臣窃谓陵寝隔绝，诚臣子不忍言之至痛。然今日未能奉辞以讨之，又不能正名以绝之，乃欲卑辞厚礼以求于彼，则于大义已为未尽，而或犹以为忧者，盖见我未有必胜之形故也。夫必胜之形当在于早正素定之时，而不在于两阵决机之日。今日但当下哀痛之诏，明复雠之义，显绝金人，不与通使，然后修德立政，用贤养民，选将练兵，以内修外攘、进战退守通为一事，必治其实而不为虚文，则必胜之形隐然可见，虽有浅陋畏怯之人，亦且奋跃而争先矣。”帝深纳之。

纲　以梁克家参知政事。

纲　冬十一月，遣中书舍人赵雄如金。

目　遣雄如金贺生辰，别函书请陵寝及更受书之礼；金主不许。雄辞归，金主谓雄曰：“汝国何舍钦宗灵柩而请巩、洛山陵？如不欲钦宗之柩，我当为尔国葬之。”

纲　辛卯，七年，春正月朔，上太上皇尊号。

目　帝寻谕辅臣曰：“前日奉上册宝，上皇圣意甚悦。翌日过宫侍宴，邦家非常之庆，汉、唐所无也。”又曰：“本朝家法，远过汉、唐，惟用兵一事未及。”

纲　帝作敬天图。

目　帝谓辅臣曰：“无逸一篇，享国长久，皆本于寅畏。朕近日取尚书所载敬天事，编为两图，朝夕观贤，以自警省，名曰‘敬天图’。”虞允文对云：“惟陛下尽躬行之实，敬畏不已，必有明效大验。”帝深然之。

纲　二月，立恭王惇为皇太子，大赦。进封庆王恺为魏王。

目　庄文太子卒，庆王恺以次当立。帝以恭王惇英武类己，越次立之，而进封恺为魏王，判宁国府。帝谓辅臣曰：“古人以教子为重，其事备见于文王世子。须当多置僚属，博选忠良，使左右前后罔非正人；不然，‘一薛居州’，亦无益也。”寻以王十朋、陈良翰为太子詹事，刘焞国子司业兼太子侍读。

纲　三月，金葬钦宗皇帝于巩、洛之原。

纲　以张说签书枢密院事，未拜而罢。

目　说妻吴氏，太上皇后女弟也。说因攀缘亲属，擢拜枢府，命下，朝论哗然，然未有敢诵言攻之者。左司员外郎兼侍讲张栻独上疏切谏，且诣朝堂责虞允文曰：“宦官执政，自京、黼始；近习执政，自相公始。”允文惭愤不堪。栻复奏：“文武诚不可偏，然今欲右武以均二柄，而所用乃得如此之人，非惟不足以服文吏之心，正恐反激武臣之怒。”帝感悟，命遂寝。

纲　夏四月，诏皇太子领临安尹。

纲　五月，起复刘珙为荆襄宣抚使，珙固辞不起。

目　珙凡六疏辞之，引经据礼，词甚切至，最后言曰：“三年通丧，先王因人情而节文之，三代以来，未之有改，至于汉儒，乃有金革无避之说，此固已为先王之罪人矣！然尚有可诿者，曰：‘鲁公伯禽有为之也。’今以陛下威灵，边陲幸无犬吠之警，臣乃冒金革之名，以私利禄之实，不亦又为汉儒之罪人乎？抑陛下之诏臣，则有曰：‘义当体国’，其敢噤无一言以塞明诏！”

乃手疏别奏，略曰：“天下之事，有其实而不露其形者，无所为而不成；无其实而先示其形者，无所为而不败。今德未加修，贤不得用，赋敛日重，民不聊生。将帅方割削士卒以事苞苴，士卒方饥寒穷苦而生怨谤。凡吾所以自治而为恢复之实者，大抵阔略如此，而乃外招归正之人，内移禁卫之卒，规算未立，手足先露，其势适足以速祸而致寇。且荆襄，四支也；朝廷，元气也。诚使朝廷设施得宜，元气充实，则犂庭扫穴，在反掌间耳，何荆襄之足虑？如其不然，则荆襄虽得臣辈百人悉以经理，亦何足恃哉！臣恐恢复之功未易可图，而意外立至之忧将有不可胜言者，惟陛下图之！”帝纳其言，为寝前诏。

纲　秋七月，加王炎枢密使。

纲　壬辰，八年，春二月，改左、右仆射为左、右丞相，惟虞允文、梁克家为之，并兼枢密使。

纲　罢左司员外郎兼侍讲张栻。

目　宰相阴主张说，欲伸前命，故出栻知袁州。栻在朝仅一年，召对至六七，所言皆修身务学，畏天恤民，抑侥幸，屏谗谀，宰相、近习皆惮之。

纲　复以张说签书枢密院事，罢侍御史李衡等四人。

目　侍御史李衡、右正言王希吕，论说不可执政，直学士院周必大不草答诏，给事中莫济封还录黄。帝诏翰林学士王草制，权给事中姚宪书行，而罢四人。都人作四贤诗以纪之。

纲　以曾怀参知政事，王之奇签书枢密院事。

纲　秋七月，以曾觌为武泰节度使。

纲　罢虞允文为四川宣抚使。

目　帝命选谏官，允文以李彦颖、林光朝、王质对，三人皆鲠亮有文学，为时所推重。帝不报，而用曾觌所荐者。允文、梁克家争之，不从。允文遂力求去，授四川宣抚使，进封雍国公。

纲　癸巳，九年，春正月，王炎、王之奇罢，以张说同知枢密院事，沈复、郑闻签书院事。

纲　冬十月，梁克家罢。以曾怀为右丞相，郑闻参知政事，张说知枢密院事，沈复同知院事。十二月，沈复罢，以姚宪签书枢密院事。

纲　甲午，淳熙元年，春二月，少保、四川宣抚使、雍公虞允文卒。

纲　夏四月，以姚宪参知政事，叶衡签书枢密院事。六月宪罢，以衡代之。

纲　秋八月，张说免。

纲　以杨倓签书枢密院事。

纲　冬十月，郑闻卒。

纲　十一月，以龚茂良参知政事。杨倓罢。

纲　曾怀罢，以叶衡为右丞相兼枢密使。

纲　十二月，以李彦颖签书枢密院事。以沈复为四川宣抚使。

纲　乙未，二年，夏六月，以沈复同知枢密院事，罢四川宣抚使。

纲　秋八月，以左司谏汤邦彦为金国申议使。九月，叶衡罢。

纲　赠赵鼎太傅，追封丰国公。

纲　闰月，以李彦颖参知政事，王淮签书枢密院事。

纲　丙申，三年，夏四月，金始命京、府设学养士。

纲　六月，召朱熹为秘书郎，不至。

目　先是陈俊卿、刘珙荐熹为枢密院编修官，累召不至。梁克家奏乞褒录之，帝曰：“熹安贫守道，廉退可嘉，命主管台州崇道观。”至是，龚茂良言熹操行耿介，除秘书郎。熹以改官之命，正以嘉其廉退，顾乃冒进擢之宠，是左右望而罔市利也，力辞不至。会复有言虚名之士不可用者，遂改主管武夷山冲佑观。史浩复荐熹知南康军，再辞，不许。至南康，值岁不雨，讲求荒政，多所全活。间诣郡学，引士子与之讲论。访唐李渤白鹿洞书院遗址，奏复其旧，为学规，俾守之。

纲　汤邦彦有罪，流新州。

纲　秋八月，以王淮同知枢密院事，赵雄签书院事。

纲　冬十月，立贵妃谢氏为皇后。

纲　丁酉，四年，春二月，帝谒孔子，遂临太学。

纲　秋七月，罢王雱从祀孔子。

纲　戊戌，五年，春正月，侍御史谢廓然请禁有司毋以程颐、王安石之说取士。

目　未几，秘书郎赵彦中复疏言：“科举之文，成式具在，今乃祖性理之说，以浮言游词相高。士之信道自守，以六经圣贤为师可矣，而别为洛学，饰怪惊愚，外假诚敬之名，内济虚伪之实，士风日弊，人才日偷。望诏执事，使明知圣朝好恶所在，以变士风。”帝从之。

纲　三月，李彦颖罢。

纲　以史浩为右丞相、兼枢密使，王淮知枢密院事，赵雄参知政事。

纲　夏四月，以陈俊卿判建康府。

目　时曾觌、王抃、甘昪三人盘结擅政，进退大臣，权震中外，士大夫争附之。俊卿自兴化赴建康，过阙，入对，因极言三人招权纳贿，荐进人才而以中批行之等事。且曰：“去国十年，见都城谷贱人安，惟士大夫风俗大变。”帝曰：“何也？”俊卿曰：“向士大夫奔觌、抃之门，十才一二，尚畏人知；今则公然趋附已七八，不复顾忌矣。人才进退由私门，大非朝廷美事。臣恐二人坏朝廷纪纲，废有司法度，败天下风俗，累陛下圣德。”帝感其言。

纲　以范成大参知政事，六月罢。以钱良臣签书枢密院事。

纲　秋七月，太尉、提举万寿观李显忠卒。

目　显忠生而神奇，立功异域，父子破家殉国。志复中原，见忤秦桧，屡遭废黜；符离之役，又为邵宏渊所忌，竟无成功。帝尝奇其状貌魁伟，令绘像阁下。卒，谥忠襄。

纲　冬十一月，史浩罢，以赵雄为右丞相，王淮为枢密使，钱良臣参知政事。

纲　己亥，六年，夏旱，诏求直言。

目　知南康军朱熹上疏，其略曰：“天下之务，莫大于恤民，而恤民之本，在人君正心术以立纲纪。盖纲纪不能以自立，必人主之心术公平正大，无偏党反侧之私，然后有所系而立。君心不能以自正，必亲贤臣，远小人，讲明义理，闭塞私邪，然后可得而正。今宰相、台省、师傅、宾友、谏诤之臣，皆失其职，而陛下所与亲密谋议者，不过一二近习之臣，上以蛊惑陛下之心志，下则招集天下士大夫之嗜利无耻者，盗陛下之权，窃陛下之柄，使陛下之号令黜陟不复出于朝廷，而出于一二人之门，名为陛下独断，而实此一二人者阴执其柄。臣恐莫大之祸，必至之忧，近在朝夕，而陛下独未知之。”帝读之，大怒曰：“是以我为亡也。”谕赵雄令分析。雄言于帝曰：“士之好名，陛下疾之愈甚，则人之誉之愈众，无乃适所以高之。不若因其长而用之，彼渐当事任，能否自见矣。”帝以为然，诏以熹提举江西常平茶盐。

纲　庚子，七年，春二月，魏王恺卒。

纲　右文殿修撰张栻卒。

目　栻病且死，犹手疏劝帝亲君子，远小人，信任防一己之偏，好恶公天下之理。天下传诵之。卒年四十八，帝闻之，嗟叹不已。朱熹与黄榦书曰：“吾道益孤矣。”

栻颖悟夙成，父浚深爱之。自幼学所教，莫非仁义忠孝之实。长师胡宏，宏以孔门论仁亲切之旨告之，栻退而思，若有得焉。宏称之，曰：“圣门有人矣。”栻益自奋励，以古圣贤自期，作希颜录。为人表里洞然，勇于从义，无毫发滞吝。

每进对，必自盟于心，不可以人主意辄有所随顺。帝尝言伏节死义之臣难得，栻对：“当于犯颜敢谏中求之。若平时不能犯颜敢谏，他日何望其伏节死义。”帝又言难得办事之臣，栻对：“陛下当求晓事之臣，不当求办事之臣。若但求办事之臣，则他日败陛下事者未必非此人也。”

其远小人尤严。为都司日，肩舆出，遇曾觌，觌举手欲揖，栻急掩其牕棂。觌惭，手不得下。

所至郡，暇日召诸生告语。民以事至庭，必随事开晓，具为条教，大抵以正礼俗、明伦纪为先。斥异端，毁淫祠，而崇社稷、山川、古先圣贤之祀。

栻闻道甚蚤。朱熹尝言：“己之学，乃铢积寸累而成；如敬夫，则大本卓然，先有见者也。”栻所著论语孟子说、太极图说、洙泗言仁录、诸葛武侯传、经世纪年行于世。尝言曰：“学莫先于义利之辨。义者，本心之当为，非有为而为也。有为而为，则皆人欲，非天理矣。”学者称为南轩先生。

纲　夏五月，以周必大参知政事，谢廓然签书枢密院事。

目　必大为翰林学士几六年，制命温雅，周尽事情，为一时词臣之冠。及拜参政，帝谓之曰：“执政于宰相，固当和而不同，前此宰相议事，执政更无语，何也？”必大对曰：“大臣自应互相可否，自秦桧当国，执政不敢措一辞，后遂以为当然。陛下虚心无我，人臣乃欲自是乎？虽小事不敢有隐，则大事何由蔽欺！”帝深然之。

纲　冬十二月，资政殿学士致仕胡铨卒。

纲　辛丑，八年，秋七月，著作郎吕祖谦卒。

目　祖谦，夷简五世孙也。自其祖好问始居婺州。其学本之家庭，有中原文献之传。长从林之奇、汪应辰、胡宪游，而友张栻、朱熹。学以关、洛为宗，旁稽载籍，心平气和，不立崖异，少卞急。一日，诵孔子“躬自厚而薄责于人”之言，忽觉平时忿懥，涣然冰释。朱熹常言：“学如伯恭，方是能变化气质。”其所讲画，将以开物成务，既卧病，而任重道远之志不衰，居家之政皆可以为后世法。年四十五而卒。著读书记、大事记皆未成书，考定古周易、书说、阃范、官箴、辨志录、皇朝文鉴行于世。学者称为东莱先生。

纲　八月，赵雄罢。

纲　以王淮为右丞相兼枢密使，谢廓然同知枢密院事。

目　淮既相，问太子侍读杨万里曰：“宰相先务何事？”万里曰：“人才。”淮因问其人，万里即疏朱熹、袁枢以下六十八人。

纲　九月，钱良臣罢。

纲　以朱熹提举浙东常平茶盐。冬十二月，下熹社仓法于诸路。

目　浙东大饥，王淮荐熹，即日单车就道。召入对，首陈灾异之由与修德任人之说，因及时政之缺，凡七事，帝深纳之。熹始拜命，即移书他郡募米商，蠲其征；及至，则米已辏集。熹日钩访民隐，按行境内，单车屏徒从，所至人不及知。郡县官吏惮其风采，至是引去，所部肃然。凡政有不便于民者，悉厘革之。有短熹者，谓其疏于为政。帝谓王淮曰：“朱熹政事，却有可观。”淮言：“修举荒政，是行其所学，民被实惠，宜进职以旌之。”乃进熹直徽猷阁。

熹言：“乾道四年，民艰食，熹请于府，得常平米六百石赈货，夏受粟于仓，冬则加息计米以偿。自后随年敛散。歉，蠲其息之半；大饥，则尽蠲之。凡十有四年，以元数六百石还府，见储米三千一百石，以为社仓，不复收息，每石止收秏米三升，以故一乡四十五里间，虽遇歉年，民不缺食。”诏下其法于诸路。其法以十家为甲，甲推一人为首，五十家则推一人通晓者为社首。其逃军及无行之士，与有税粮衣食不缺者，并不得入甲。其应入甲者又问其愿与不愿。愿者开具一家大小口若干，大口一石，小口五斗；五岁以下者不预。置籍以货之，其以湿恶不实还者有罚。

纲　壬寅，九年，夏六月，谢廓然卒。

纲　秋七月，以李彦颖参知政事。

纲　九月，以王淮、梁克家为左、右丞相，并兼枢密使。

纲　以朱熹为江西提刑，熹辞不拜。

目　朱熹行部至台，知州唐仲友为其民所讼，熹按得其实，而仲友与王淮同里，且为姻家。已除江西提刑，未行而熹论之，淮匿其章不以闻。熹论益力，章前后六上，淮不得已，夺仲友江西新命以授熹；熹辞不拜，遂乞奉祠。

纲　癸卯，十年，春正月，以施师点签书枢密院事。李彦颖罢。

纲　以黄洽为御史中丞。

目　洽为中丞，尽言无隐。然所论列，未尝捃摭细故。尝奏云：“因言固可以知人，轻听亦至于失人，是故听言不厌其广，广则庶几其无壅；择言不厌其审，审则庶几其无误。”帝深然之。洽为人质直端重，有大臣体。常言：“居家不欺亲，仕不欺君，仰不欺天，俯不欺人，幽不欺鬼神，何用求福报哉！”

纲　夏六月，监察御史陈贾请禁道学。

目　王淮以唐仲友之故，怨朱熹，欲沮之。于是吏部尚书郑丙上疏言：“近世士大夫有所谓道学者，欺世盗名，不宜信用。”帝已惑其说，淮又以大府丞陈贾为监察御史，贾因面对，首论曰：“臣伏见近世士大夫有所谓道学者，其说以谨独为能，以践履为高，以正心诚意克己复礼为事，若此之类皆学者所共学也，而其徒乃谓己独能之。夷考其所为，则又大不然，不几于假其名以济其伪者邪？臣愿陛下明诏中外，痛革此习。每于听纳除授之间，考察其人，摈斥勿用，以示好恶之所在，庶几多士靡然向风，言行表里一出于正，无或肆为诡异以干治体，实宗社无疆之福。”盖指熹也。帝从之，由是“道学”之名，贻祸于世。

后直学士院尤袤以程氏之学为陈贾所攻，言于帝曰：“道学者，尧、舜所以帝，禹、汤，文、武所以王，周公、孔、孟所以设教。近立此名诋訾士君子，故临财不苟得所谓廉介，安贫守道所谓恬退，择言顾行所谓践履，行己有耻所谓名节，皆目之为道学。此名一立，贤人君子欲自见于世，一举（足）且入其中，俱无得出。此岂盛世所宜有！愿徇名责实，听言观行，人情庶不坏于疑似。”帝曰：“道学岂不美之名！正恐假托为奸，真伪相乱。”

纲　秋八月，以施师点、黄洽参知政事。

纲　丙午，十三年，夏五月，宴讲臣于秘书省。

目　以进读陆贽奏议终篇，赐侍读萧燧等御筵及金器鞍马。帝召宰执赐酒，从容语曰：“自古人主读书，少有知道，知之亦罕能行之。甚者但作歌诗，如隋、陈之君，竟亦何补？唐德宗岂不知书，然所行不至，与陆贽论事，皆使中人传旨。且事有是非，面相诘难犹恐未尽，传旨安能尽邪！投机之会，间不容发，惟其若此，误事多矣，故朕每事以德宗为戒。”

纲　赐处士郭雍号颐正先生。

目　雍之先，洛阳人，父忠孝，师事程颐，著易说，号兼山先生。雍传其学，通世务，隐居峡州。乾道中守臣荐于朝，召不起。帝稔其贤，每对辅臣称道之，命所在州郡岁时致礼存问。至是赐号颐正先生，令部使者遣官就问，雍所欲言，备录来上。时雍年八十三矣。

纲　秋闰七月，以留正签书枢密院事。

纲　八月，日月五星聚轸。

纲　冬十一月，梁克家罢。

纲　丁未，十四年，春二月，以周必大为右丞相，施师点知枢密院事。

纲　秋八月，以留正参知政事。

纲　九月，太上皇有疾。冬十月，帝罢朝侍疾，赦。

纲　太上皇崩，遗诰太上皇后改称皇太后。帝致丧三年。

目　太上皇崩，帝号恸辟踊，逾二日不进膳。谓王淮等曰：“晋孝武、魏孝文实行三年丧服，何妨听政？司马光通鉴所载甚详。”淮对曰：“晋武虽有此意，后来在宫中止用深衣练冠。”帝曰：“当时群臣不能将顺其美，光所以讥之。自我作古，何害？”于是诏曰：“大行太上皇帝，奄弃至养，朕当衰服三年，群臣自遵易月之令。”百官五上表，请帝还内听政，不许。

纲　十一月，诏皇太子参决庶务。

目　左谕德尤袤言于太子曰：“大权所在，天下之所争趋，甚可惧也。愿殿下事无大小一取上旨而后行，情无厚薄一付众议而后定。”又曰：“储副之位，止于侍膳问安，不交外事。抚军监国，自汉至今，多出权宜，事权不一，动有触碍。乞俟祔庙之后，便行恳辞，以彰殿下令德。”

纲　十二月，大理寺奏狱空。

纲　戊申，十五年，春正月，复置补阙拾遗官。

目　未几，左补阙薛叔似等上疏劾王淮，帝曰：“卿等官以补阙、拾遗为名，专主规正人主，不任纠劾。今所奏乃类弹击，甚非设官命名之意，宜思自警。”

纲　施师点罢，以黄洽知枢密院事，萧燧参知政事。

纲　三月，葬永思陵。

纲　夏五月，王淮罢。

纲　六月，以朱熹为兵部郎官，未上而罢。贬侍郎林栗知泉州。

目　王淮罢，周必大荐熹为江西提刑，入奏事，或要于路曰：“‘正心诚意’之论，上所厌闻，慎勿复言。”熹曰：“吾平生所学，惟此四字，岂可隐默以欺吾君乎！”及入对，首言：“陛下居虚明应物之地，而天理有所未纯，人欲有所未尽，是以为善不能充其量，除恶不能去其根，一念之顷，公私邪正、是非得失之机交战于中。愿自今以往，一念之顷，必察夫天理人欲。果天理邪，则敬以充之，而不使少有壅阏；果人欲邪，则敬以克之，而不使少有凝滞。推而至于言语动作之间，用人处事之际，无不以是裁之，则圣心洞彻，而天下之事，将惟陛下所欲为，无不如志矣。”帝曰：“久不见卿，浙东之事，朕自知之。今当处卿清要，不复以州县为烦也。”除兵部郎官。熹以足疾乞祠。

兵部侍郎林栗与熹论易、西铭不合，遂论熹“本无学术，徒窃张载、程颐之绪余，为浮诞宗主，谓之道学，妄自推尊。所至辄携门生数十人，习为春秋、战国之态，妄希孔、孟历聘之风。绳以治世之法，则乱人之直也。今采其虚名，俾之入奏，既经陛对，得旨除郎，而辄怀不满，傲睨累日，不肯供职，是岂张载、程颐之学教之然也！望将熹停罢，以为事君无礼者之戒”。帝谓栗言过当，而大臣畏栗之强，莫敢深论，乃命熹依旧江西提刑。会胡晋臣拜侍御史，首劾栗喜同恶异，无事而指学者为党。乃出栗知泉州，而熹亦除直宝文阁，奉祠而去。

纲　秋七月，恩平王璩卒。

目　帝友爱甚至，每召璩内宴，呼以官而不名，赐予无算，卒，追封信王。

纲　冬十二月，以朱熹为崇政殿说书，熹辞不至。

目　熹既归，投匦进封事，言大本急务：“大本者，陛下之心；急务，则辅翼太子，选用大臣，振举纪纲，变化风俗，爱养民力，修明军政。凡此六事，皆不可缓，而本在于陛下之一心。一心正，则六事无不正。一有人心私欲以介乎其间，则虽惫精劳心不可为矣。”疏入，夜漏下七刻，帝已就寝，亟起，秉烛读之终篇。明日，除主管西太一宫兼崇政殿说书。熹力辞，乃以秘阁修撰奉祠。

纲　己酉，十六年，春正月，金主雍卒，孙璟立。

目　金主雍太子允恭先卒，以孙原王麻达葛判大兴尹，又以为右丞相，更名璟，使亲见朝廷议论，习知政事之体。至是即位，追号雍曰世宗，允恭曰显宗，母徒单氏为太后。

世宗在金诸帝中最为贤主，即位五载，南北讲和，与民休息，群臣守职，上下相安，家给人足，仓廪有余，刑部断死罪岁或十七人，国人号称“小尧舜”。

纲　黄洽罢。

纲　以周必大、留正为左、右丞相，王蔺参知政事，葛邲同知枢密院事。

目　帝自高宗崩，即欲传位太子，尝谕必大曰：“礼莫重于事宗庙，而孟享多以病分诣；孝莫大于执丧，而不得日至德寿宫，朕将退休矣。”因密赐绍兴传位亲札于必大，命预草诏，专以奉几筵、侍东朝为意，而进必大为首相。

纲　萧燧罢。

纲　二月，帝传位于太子。太子即位，尊帝为寿皇圣帝，皇后为寿成皇后，皇太后为寿圣皇太后，大赦。

纲　立皇后李氏。

目　后，安阳人，庆远节度使道之女也。道帅湖北，闻道士皇甫坦善相人，乃出诸女拜之。坦见后惊，不敢受拜，曰：“此女当母天下。”坦言于高宗，遂聘为恭王妃。生嘉王扩。性妒悍，尝诉帝左右于高宗及寿皇，高宗不怿，谓吴后曰：“是妇将种，吾为皇甫坦所误。”寿皇亦屡训敕，令以皇太后为法，不然，行当废汝。后疑其说出于太后，憾之。至是，立为后。

纲　三月，废补阙、拾遗官。

纲　夏五月，以王蔺知枢密院事。

纲　周必大罢。

目　初，何澹与必大厚，为司业久不迁，留正奏迁之，澹由是憾必大而德正。为谏议大夫，首上疏攻必大，罢之。必大纯笃忠厚，能以善道其君。





纲鉴易知录卷八四


南宋纪


光宗皇帝


纲　庚戌，光宗皇帝绍煕元年，春正月朔，帝朝寿皇于重华宫。

纲　二月，殿中侍御史刘光祖乞禁讥议道学者。

目　光祖入对言：“近世，是非不明则邪正互攻，公论不立则私情交起，此固道之消长，时之否泰，而实为国家之祸福，社稷之存亡，甚可畏也！本朝士大夫学术最为近古，初非有强国之术，而国势尊安，根本深厚。咸平、景德之间，道臻皇极，治保太和至于庆历、嘉祐盛矣。不幸而坏于熙、丰之邪说，疏弃正士，招徕小人，幸而元祐君子起而救之。绍圣、元符之际，群凶得志，绝灭纲常，崇、观而下，尚复何言？臣始至时，闻有讥贬道学之说，而实未睹朋党之分，逮臣复来则朋党已成，而忠谏者获罪矣。夫以忠谏为罪，其去绍圣几何？陛下即位之初，凡所进退，率用人言，初无好恶之私，岂以党偏为主！而一岁之内，逐者纷纷，往往推忠之言，谓为沽名之举，至于洁身以退，亦曰愤怼而然，欲激怒于至尊，必加之以谤讪。臣欲息将来之祸，故不惮反复以陈，伏冀圣心豁然，永为皇极之主，使是非由此而定，公论由此而明，道学之讥由此而消，朋党之迹由此而泯，和平之福由此而集，国家之事由此而理，则生灵之幸，社稷之福也。不然，相激相胜，展转反复，为祸无穷，臣实未知税驾之所。”帝下其章，读者至于流涕，何澹见之，数日恍惚无措。

是年，廷试举人，婺州进士王介策亦言：“今之所谓道学者，即世之君子正人也。君子正人之名不可逐，故设为此名一网去之，圣明在上而天下以道学为讳，将何以立国哉！”帝嘉叹，擢为第三，由是道学之讥少沮。

纲　夏四月，以伯圭嗣秀王。

目　伯圭，寿皇母兄，而秀王子偁之长子也。伯圭谦谨，不以近属自居，每入见，帝行家人礼，宴私隆洽，伯圭执臣礼愈恭。

纲　秋七月，以留正为左丞相，王蔺为枢密使，葛邲参知政事，胡晋臣签书枢密院事。冬十二月，王蔺罢，以葛邲知枢密院事，胡晋臣参知政事。

纲　辛亥，二年，冬十一月，帝有事于太庙，后杀贵妃黄氏。翌日郊，大风雨，不卒事而还。帝有疾。

目　初，帝欲诛宦者，近习惧，遂谋离间三宫，帝疑之，不能自解。会帝得心疾，寿皇构得良药，欲因帝至宫授之。宦者遂诉于皇后曰：“太上合药一大丸，俟宫车过即投药；万一不虞，奈宗社何！”后观药实有，心衔之。顷之，内宴，后讲立嘉王扩为太子，寿皇不许。后曰：“妾，六礼所聘，嘉王，妾亲生也，何为不可？”寿皇大怒。后退，持嘉王泣诉于帝，谓寿皇有废立意。帝惑之，遂不朝寿皇。

一日，帝浣手宫中，睹宫人手白，悦之。他日，后遣人送食合于帝，启之，则宫人两手也。后又以黄贵妃有宠，因帝祭太庙，宿斋宫，后杀贵妃以暴卒闻。翌日，合祭天地，风雨大作，黄坛烛尽灭，不能成礼而罢。

帝既闻贵妃卒，又值此变，震惧增疾，不视朝，政事多决于后，后益骄恣。寿皇闻帝疾亟，往南内视之；且责后，后怨愈深。

纲　壬子，三年，春三月，帝疾瘳，群臣请朝重华宫，不果行。

目　帝自有疾，重华温凊之礼，以及诞辰节序，屡以寿皇传旨而免。既而帝神思浸清，宰辅百官下至韦布之士，以过宫为请者甚众；至有扣头引裾，号泣而谏者。帝开悟，有翻然夙驾之意；既而不果行，都人始以为忧。

纲　夏四月，以丘崈为四川制置使。

目　初，留正帅蜀，虑吴氏世将，谋去之，不果。至是议更蜀帅，正言：“西边三将，惟吴氏世袭兵柄，号为吴家军，不知有朝廷。”遂以户部侍郎丘崈往。崈陛辞，奏曰：“臣入蜀后，吴挺脱至死亡，兵权不可复付其子，臣请得以便宜抚定诸军。”许之。

纲　六月，以陈骙同知枢密院事。

目　骙疏三十条，如宫闱之分不严则权柄移，内谒之渐不杜则明断息，谋台谏于当路则私党植，咨将帅于近习则贿赂行，不求谠论则过失彰，不谨旧章则取舍错，宴饮不时则精神昏，赐予不节则财用竭，皆切于时病。

纲　冬十一月，日南至，越六日，帝始朝重华宫。

目　十一月丙戌，日南至，兵部尚书罗点、给事中尤袤等上疏请帝朝重华宫，不从。吏部尚书赵汝愚入对，往复规谏，帝意乃悟。汝愚又属嗣秀王伯圭调护，于是两宫之情始通。辛卯，帝朝重华宫，皇后继至，从容竟日而还，都人大悦。

纲　是岁，诸路大水。

纲　癸丑，四年，春三月，以葛邲为右丞相，陈骙参知政事，胡晋臣知枢密院事，赵汝愚同知院事。

纲　夏五月，赐礼部进士陈亮及第。

目　亮才气超迈，喜谈兵，议论风生，下笔数千言立就。所交皆一时豪俊，志存经济。隆兴初，上中兴五论，不报。退居婺之永康，益力学著书，尝圜视钱塘，喟然叹曰：“城可灌也！”盖以地下于西湖耳。淳煕中更名同，诣阙上书，极言时事，因言钱塘非驻跸之所。寿皇赫然震动，召令上殿，将擢用之。曾觌闻而欲见焉，亮耻之，逾垣而逃。觌不悦，大臣亦恶其言切直，交沮之。待命十日，再诣阙上书。寿皇欲官亮，亮闻而笑曰：“吾欲为社稷开数百年之基，宁用以博一官乎！”即渡江归。厉志读书，所学益博。其学自孟子后惟推王通，尝曰：“研穷义理之精微，辨析古今之同异，原心于眇忽，较礼于分寸，以积累为上，以涵养为正，睟面盎背，则于诸儒诚有愧焉。至于堂堂之阵，正正之旗，风雨云雷，交发而并至，龙蛇虎豹，变见而出没，推倒一世之智勇，开拓万古之心胸，自谓差有一日之长。”盖指朱熹、吕祖谦也。

至是策进士，问以礼乐刑政之要，亮以君道、师道对，且曰：“臣窃叹陛下于寿皇莅政二十有八年之间，宁有一政一事之不在圣怀！而问安视寝之余，所以察辞而观色，因此而得彼者，其端甚众，亦既得其机要，而见诸施行矣。岂徒一月四朝，为京邑之美观也哉！”帝得其策大喜，以为善处父子之间，御笔擢为第一。授签书建康府判官厅公事，未上，一夕卒。

纲　利州安抚使吴挺卒，丘崈使总领财赋杨辅等权总其军。

纲　六月，胡晋臣卒。

目　帝自有疾不视朝，晋臣与留正同心辅政，中外帖然。其所奏陈，以温请定省为先，次及亲君子，远小人，抑侥幸，消朋党，启沃剀切，弥缝缜密，人无知者。

纲　秋七月，以赵汝愚知枢密院事。余端礼同知院事。

纲　九月，群臣请帝朝重华宫，不听，冬十一月始朝。

目　帝制于后，久不朝重华宫。会九月重阳节，群臣连章请帝过宫，不听。中书舍人陈傅良上疏力谏。给事中谢深甫言：“父子至亲，天理昭然。太上之爱陛下，亦犹陛下之忧嘉王。太上春秋高，千秋万岁后，陛下何以见天下？”帝感悟，趣命驾往朝，百官班立以俟。帝出至御屏，后挽留帝入，傅良趣进，引帝裾，请毋入，因至屏后，后叱之。傅良痛哭于庭，后益怒，遂传旨罢还内。傅良下殿径行，诏改秘阁修撰，不受。于是著作郎沈有开、秘书郎彭龟年等皆上疏请朝，不从。十月，工部尚书赵彦逾等上书重华宫，乞会庆节勿降旨免朝。及会庆节，帝复称疾不朝；丞相以下皆上疏自劾，乞罢黜。嘉王府翊善黄裳请诛内侍杨舜卿，彭龟年请逐陈源以谢天下。太学生汪安仁等一百一十八人上书请朝重华宫，皆不报。十一月，彦逾复力谏，帝始往朝。

纲　十二月，夏主仁孝卒，子纯祐立。

目　仁孝在位五十五年，始建学校于国中，立小学于禁中，亲为训导，尊孔子为文宣帝。然权臣擅国，兵政衰弱。子纯祐立，改元天庆，号仁孝曰仁宗。

纲　以朱熹知潭州。

目　使者自金还，言金人问“朱先生安在？”故有是命。

纲　甲寅，五年，春正月，寿皇有疾。

纲　葛邲罢。

目　邲为相，专守祖宗法度，荐进人才，博采古论，惟恐其人闻之。常曰：“十二时中，莫欺自己。”其实践如此。

纲　金购求遗书。

纲　夏四月，帝及后幸玉津园，群臣请帝问疾重华宫，不从。

目　自寿皇不豫，群臣请帝省视，皆不报，而与皇后幸玉津园。兵部尚书罗点请先过重华，且曰：“陛下为寿皇子，四十余年无一间言，止缘初郊违豫，寿皇尝至南内督过，左右之人自此谗间，遂生忧疑。乃若深居不出，久亏子道，众口谤，祸患将作，不可以不虑。”帝曰：“卿等可为朕调护之。”侍讲黄裳对曰：“父子之亲，何俟调护！”点曰：“陛下一出，即当释然。”帝犹未许。点乃率讲官言之，帝曰：“朕心未尝不思寿皇。”点曰：“陛下久阙定省，虽有此心，何以自白？”起居舍人彭龟年连三疏请对，不报。属帝视朝，龟年不离班位，伏地扣额，血流渍甃。帝曰：“素知卿忠直，欲何言？”龟年奏：“今日无大于过宫。”余端礼因曰：“扣额龙墀，曲致忠恳，臣子至此，岂得已邪？”帝曰：“知之。”然犹不往。

寿皇疾益甚，群臣上疏请者相继。帝将以癸丑日朝，至期，帝复辞以疾。于是群臣请斥罢者百馀人，诏不许。起居郎兼中书舍人陈傅良，请以亲王、执政一人充重华宫使。台谏交章劾内侍陈源、杨舜卿、林亿年离间之罪，请逐之。

纲　五月，寿皇疾大渐，诏嘉王扩问疾重华宫。

目　陈傅良以帝不往重华宫，乃缴上告敕，出城待罪。丞相留正等率宰执进谏，帝拂衣起，正引帝裾泣谏。罗点进曰：“寿皇疾势已危，不及今一见，后悔何及！”群臣随帝入至福宁殿，内侍阖门，恸哭而出。明日，帝召罗点入对，点言：“前日迫切献忠，举措失礼，陛下赦而不诛，然引裾亦故事也。”帝曰：“引裾可也，何得辄入宫禁乎？”点引宰辛毗事以谢。彭龟年、黄裳、沈有开奏：“乞令嘉王诣重华宫问疾。”许之，王至宫，寿皇为之感动。

纲　六月，寿皇崩，帝称疾不出。留正等诣寿圣皇太后代行丧礼。

目　寿皇崩，年六十八。赵汝愚以闻，因请诣重华宫成礼，帝许之。至日昃不出，宰相乃率百官诣重华宫发丧。将成服，留正与汝愚议，介少傅吴琚请寿圣皇太后垂帘暂主丧事，太后不许，正等奏：“乞太后降旨，以皇帝有疾，暂就宫中成服。然丧不可以无主，祝文称‘孝子嗣皇帝’，宰臣不敢代行。太后，寿皇之母也，请设行祭礼。”太后许之。

纲　尊寿圣皇太后为太皇太后，寿成皇后为皇太后。

纲　秋七月，留正请建太子，不许，遂称疾而遁。

目　尚书左选郎官叶适言于留正曰：“帝疾而不执丧，将何辞以谢天下？今嘉王长，若预建参决，则疑谤释矣。”正从之，率宰执入奏云：“皇子嘉王，仁孝夙成，宜早正储位以安人心。”不报。越六日又请，御劄付丞相云：“历事岁久，念欲退闲。”正得之大惧，因朝佯仆于庭，即出国门，上表请老。

初，正始议帝以疾未克主丧，宜立皇太子监国，设议内禅，太子可即位；而赵汝愚请以太皇太后旨禅位嘉王。正谓建储诏未下，遽及此，他日必难处，与汝愚异，遂以肩舆五鼓逃去。

纲　太皇太后诏嘉王扩成服即位，尊帝为太上皇帝，皇后为太上皇后。

目　留正既去，人心益摇，会帝临朝，忽仆于地，赵汝愚忧危不知所出，内禅之议益决。属工部尚书赵彦逾结殿帅郭杲，而与左选郎官叶适、左司郎中徐谊谋可以白内禅意于太皇太后者，乃遣知门事韩侂胄。侂胄，琦五世孙，太后女弟之子也。侂胄因所善内侍张宗尹以奏太后，不获命，逡巡将退。内侍关礼见而问之，侂胄具述汝愚意。礼令少俟，入见太后而泣，太后问故，且云：“侂胄安在？”礼曰：“臣已留其俟命。”太后曰：“事顺则可，令谕好为之。”礼报侂胄，侂胄复命，日已向夕，汝愚始以其事语陈骙、余端礼，亟命郭杲等夜以兵分卫南北内。时将禫祭，翌日甲子，群臣入，嘉王亦入，汝愚率百官诣梓宫前，太后垂帘，汝愚率同列再拜奏：“皇帝疾未能执丧，臣等乞立皇子嘉王为太子以系人心。皇帝批出有‘念欲退闲’之旨，取太皇太后处分。”太后曰：“即有御笔，相公当奉行。”汝愚袖出所拟太后指挥以进云：“皇帝以疾，至今未能执丧，曾有御笔，欲自退闲。皇子嘉王扩可即皇帝位，尊皇帝为太上皇帝，皇后为太上皇后。”太后览毕曰：“甚善。”乃命汝愚以旨谕皇子即位。皇子固辞曰：“恐负不孝名！”汝愚奏：“天子当以安社稷、定国家为孝。今中外人人忧乱，万一变生，置太上于何地？”众扶皇子入素幄，披黄袍，方却立未坐，汝愚率同列再拜。皇子诣几筵奠哭尽哀，遂衰服出就重华殿东庑素幄立，内侍抉掖乃坐。百官起居讫，行坛祭礼，寻诏：“即以寝殿为泰安宫，以奉上皇。”民心悦怿，中外晏然，汝愚之力也。

纲　立皇后韩氏。

目　后，琦六世孙，父曰同卿，侂胄则其季父也。被选入宫，能顺适两宫意，遂归嘉王邸，至是立为后。

纲　以赵汝愚兼权参知政事。

纲　召留正赴都堂视事。

目　帝手札遣使召正还。侍御史张叔椿请议正弃国之罚，乃徙叔椿为吏部侍郎，而正复相。

纲　以赵汝愚为右丞相。汝愚辞，遂以为枢密使。以陈骙知枢密院事，罗点签书院事，余端礼参知政事。

纲　加殿前都指挥使郭杲武康节度使，知门事韩侂胄汝州防御使。

目　韩侂胄欲推定策功，赵汝愚曰：“吾，宗臣；汝，外戚也，何可以言功？”乃加杲节钺，但迁侂胄防御使。侂胄大失望，然以传导诏旨，浸见亲幸，时时乘间窃弄威福。知临安府徐谊告汝愚曰：“侂胄异时必为国患，宜饱其欲而远之。”不听。汝愚欲推叶适之功，适辞曰：“国危效忠，职也，适何功之有？”及闻侂胄觖望，言于汝愚：“侂胄所望不过节钺，宜与之。”不从。适叹曰：“祸自此始矣！”遂力求补外。

纲　贬内侍陈源等十人。

纲　八月，召朱熹至，以为焕章阁待制兼侍讲。

目　先是黄裳为嘉王府翊善，上谕之曰：“嘉王进学，皆卿之功。”裳谢曰：“若欲进德修业，追迹古先哲王，则须寻天下第一等人。”上问为谁，裳以熹对。彭龟年为嘉王府直讲，因讲鲁庄公不能制其母，云“母不可制，当制其侍御仆从。”王问：“此谁之说？”对曰：“朱熹说也。”自后每讲必问熹说如何？至是，赵汝愚首荐熹，遂自知潭州召入经筵。

熹在道闻泰安朝礼尚缺，近习已有用事者，即具奏云：“陛下嗣位之初，方将一新庶政，所宜爱惜名器，若使幸门一开，其弊不可复塞。至于博延儒臣，专意讲学，必求所以深得亲懽者，为建极导民之本；思所以大振朝纲者，为防微虑远之图。”不报，且辞新命，不许。及入对，首言：“乃者太皇太后躬定大策，陛下寅绍丕图，可谓处之以权，而庶几不失其正；今反不能无疑于逆顺之际，窃为陛下忧之。尤有可诿者，亦曰陛下之心，前日未尝有求位之计，今日未尝忘思亲之心，此则所以行权而不失其正之根本也。充未尝求位之心，以尽负罪引慝之诚；充未尝忘亲之心，以致温凊定省之礼，始终不越乎此，而大伦可正，大本可立矣。”时赵彦逾按视孝宗山陵，以为土肉浅薄，下有水石，孙逢吉覆按，乞别求吉兆。有旨集议，熹上议状言：“寿皇圣德，衣冠之藏，当博求名山，不宜偏信台史，委之水泉沙砾之中。”不报。

纲　增置讲读官。

纲　内批罢左丞相留正。

目　韩侂胄浸谋预政，数诣都堂，正使省吏谕之曰：“此非知日往来之地。”侂胄怒而退。会正与汝愚议攒宫不合，侂胄因间之于帝，遂以手诏罢正出知建康府。正谨法度，惜名器，毫发不可干以私，与周必大俱以相业称。

纲　以赵汝愚为右丞相。

目　汝愚本倚留正共事，怒韩侂胄不以告，及来谒，因不见之，侂胄惭忿。罗点谓汝愚曰：“公误矣！”汝愚悟，乃见之，侂胄终不怿。

纲　九月，罗点卒。

目　点孝友端介，不为矫激之行。或谓天下事非才不办，点曰：“当论其心。心苟不正，才虽过人，亦何取战！”时给事中黄裳亦卒，赵汝愚泣谓帝曰：“黄裳、罗点相继沦谢，二臣不幸，天下之不幸也。”

纲　以京镗签书枢密院事。

纲　冬十月，内批以谢深甫为御史中丞，刘德秀为监察御史，罢右正言黄度。

目　韩侂胄日夜谋去赵汝愚，知门事刘亦以不得预内禅，心怀不平，因谓侂胄曰：“赵相欲专大功，君岂惟不得节钺，将恐不免岭海之行！”侂胄愕然，问计，曰：“惟有用台谏耳。”侂胄问：“若何而可？”曰：“御笔批出是也。”侂胄然之，遂以内批拜给事中谢深甫为中丞。

会汝愚请令近臣荐御史，侂胄密以其党刘德秀属深甫，遂以内批用之。由是刘三杰、李沐等牵连以进，言路皆侂胄之人，排斥正士。朱熹忧其害政，每因进对，为帝切言之。复疏白汝愚，当以厚赏酬侂胄之劳，勿使预政。汝愚为人疏，谓其易制，不以为虑。

黄度将上疏论侂胄之奸，侂胄觉之，以御笔除度知平江府。度言：“蔡京擅权，天下所由以乱。今侂胄假御笔逐谏臣，使俛首去，不得效一言，非国之利也。”固辞，奉祠归养。

纲　闰月，内批罢焕章阁待制兼侍讲朱熹。

目　熹每进讲，务积诚意以感动帝心，以平日所论著敷陈开析，坦然明白，可举而行。讲毕，有可以开益帝德者罄竭无隐，帝亦虚心嘉纳焉。至是，以黄度之去，因讲毕奏疏，极言“陛下即位，未能旬月，而进退宰臣，移易台谏，皆出陛下之独断，中外咸谓左右或窃其柄，臣恐主威下移，求治反乱矣”。疏入，侂胄大怒，使优人峨冠阔袖象大儒戏于帝前，因乘间言熹迂阔不可用。帝方倚任侂胄，乃出御批云：“悯卿耆艾，恐难立讲，已除卿宫观。”赵汝愚袖御笔见帝，且见且拜，帝不省；汝愚因求罢去，不许。越一日，侂胄使其党封内批付熹，熹即附奏谢，遂行。中书舍人陈傅良封还录黄，起居郎刘光祖、起居舍人邓驲、御史吴猎、吏部侍郎孙逢吉、登闻鼓院游仲鸿交章留熹，皆不报。傅良、光祖亦坐罢。工部侍郎黄艾，因侍讲问逐熹之骤，帝曰：“始除熹经筵耳，今乃事事欲与闻。”艾力辨其故，帝不听。熹登第五十年，仕于外仅九考，立朝才四十六日，进讲者七，知无不言，既去，侂胄益无所忌惮矣。

纲　十一月，以韩侂胄兼枢密都承旨。

纲　诏行孝宗皇帝丧三年。葬永阜陵。

纲　十二月，内批罢吏部侍郎兼侍讲彭龟年，进韩侂胄一官。

目　侂胄权势日重，龟年上疏条奏其奸，请去之，且云：“陛下逐朱熹太暴，故欲陛下亦亟去此小人，毋使天下人谓陛下去君子易，去小人难。”于是龟年、侂胄俱请祠，帝欲两罢其职，陈骙进曰：“以门去经筵，何以示天下？”既而内批龟年与郡，侂胄进一官，与在京宫观。给事中林大中、中书舍人楼钥缴奏，以为非是，不听，由是侂胄益横。

纲　陈骙罢，以余端礼知枢密院事，京镗参知政事，郑侨同知枢密院事。

目　骙与赵汝愚素不协，未尝同堂语。及争彭龟年事，韩侂胄语人曰：“彭侍郎不贪好官，固也，元枢亦欲为好人邪？”故罢之，而引京镗居政府以间汝愚。汝愚孤立于朝，天子亦无所倚信。

纲　以赵彦逾为四川制置使。

目　工部尚书赵彦逾以有功于帝室，冀赵汝愚引居政府。及除蜀帅，大怒，遂与韩侂胄合，因陛辞，疏廷臣姓名于帝，指为汝愚之党。且曰：“老奴今去，不惜为陛下言之。”由是帝亦疑汝愚矣。





宁宗皇帝


纲　乙卯，宁宗皇帝庆元元年，春正月，白虹贯日。以李沐为右正言。二月，罢右丞相赵汝愚。

目　韩侂胄欲逐汝愚而难其名，谋于京镗。镗曰：“彼宗姓也，诬以谋危社稷，则一网打尽矣。”侂胄然之。以秘书监李沐尝有怨于汝愚，引为右正言，使奏“汝愚以同姓居相位，将不利于社稷，乞罢其政，以奠安天位，杜塞奸源”。是日，汝愚出浙江亭待罪，遂以观文殿大学士出知福州。谢深甫等论：“汝愚冒居相位，今既罢免，不当加以书殿隆名、帅藩重寄，乞令奉祠请咎。”命提举洞霄宫。直学士院郑湜草制词，有曰：“顷我家之多难，赖硕辅之精忠，持危定倾，安社稷以为悦，任公竭节，利国家无不为。”坐无贬词，亦免官。

兵部侍郎章颖侍经帏，帝曰：“谏官有言赵汝愚者，卿等谓何？”同列漫无可否，颖奏言：“天地变迁，人情危疑，加以敌人嫚侮，国势未安，未可轻退大臣，愿降诏宣谕汝愚，毋听其去。”国子祭酒李祥言：“去岁国遭大戚，中外汹汹，留正弃宰相而去，官僚几欲解散，军民皆将为乱，两宫隔绝，国丧无主。汝愚以枢臣独不避殒身灭族之祸，奉太皇太后命翊陛下以登九五。勋劳著于社稷，精忠贯于天地，乃卒受黯黮而去，天下后世其谓何？”知临安府徐谊素为汝愚所器，凡有政务，多咨访之。谊随事裨助，不避形迹，又尝劝汝愚早退，及豫防侂胄之奸，侂胄尤怨之。及是，与国子博士杨简亦抗论留汝愚，李沐劾为党，皆斥之。

纲　夏四月，安置太府寺丞吕祖俭于韶州。

目　祖俭上书诉赵汝愚之忠，并论朱熹老儒，彭龟年旧学，李祥老成，不当罢斥，语侵韩侂胄。有旨：“祖俭朋比罔上，送韶州安置。”或谓侂胄曰：“自赵丞相去，天下已切齿，今又投祖俭瘴乡，不幸或死，则怨益重。”侂胄始改送吉州。祖俭尝曰：“因世变有所摧折失其素履者，固不足言；因世变而意气有所加者，亦私心也。”竟死吉州。

纲　以余端礼为右丞相，郑侨参知政事，京镗知枢密院事，谢深甫签书院事。

纲　流太学生杨宏中等六人。

目　宏中与周端朝、张衜、林仲麟、蒋傅、徐范六人伏阙上书，言：“近者谏官李沐论罢赵汝愚，陛下独不念去岁之事乎？人情惊疑，变在朝夕，是时假非汝愚出死力，定大议，虽百李沐，罔知攸济！当国家多难，汝愚立枢府，本兵柄，指挥操纵，何向不可？不以此时为利，今上下安妥，乃有异议乎？章颖、李祥、杨简发于中激，力辨其非，即遭斥逐。六馆之士，拂膺愤怨，李沐自知邪正不两立，思欲尽覆正人以便其私，必托朋党以罔陛下之听。臣恐君子小人消长之机于此一判，则靖康已然之验，何堪再见于今日邪？伏愿陛下念汝愚之忠勤，察祥、简之非党，灼李沐之回邪，窜沐以谢天下，还祥等以收士心。”疏上，诏：“宏中等罔乱上书，扇摇国是，悉送五百里外编管。”

纲　六月，右正言刘德秀乞考核邪正真伪，遂罢国子司业汪逵等。

目　自程颢、程颐传孔、孟千载之学，其徒杨时传之罗从彦，从彦传之李侗。朱熹师侗，致知力行，其学大振，流俗丑正，多不便之，遂有“道学”之名，阴以攻诋。及韩侂胄用事，士大夫宗为清议所摈者，乃教以凡相与异者，皆道学之人也，阴疏姓名授之，俾以次斥逐。或又为言：“以道学目之，则有何罪？当名曰伪学。”盖谓贪黩放肆乃人真情，廉洁好修者皆伪耳。由是有伪学之目，善类皆不自安。至是，德秀上言：“邪正之辨，无过于真与伪而已。彼口道先王之言，而行如市人所不为，在兴王之所必斥也。昔孝宗垂意规复，首务核实，凡言行相违者未尝不深知其奸，臣愿陛下以孝宗为法，考核真伪以辨邪正。”诏下其章。由是博士孙元卿、袁燮、国子正陈武皆罢。汪逵入劄子辨之，德秀以逵为狂言，亦被斥。中丞何澹急欲执政，亦上疏言：“专门之学，流而为伪，空虚短拙，文诈沽名。愿风厉学者，专师孔子，不必自相标榜。”诏榜于朝堂。

纲　加韩侂胄保宁节度使。

纲　冬十一月，窜故相赵汝愚于永州，汝愚至衡州暴卒。

目　韩侂胄忌汝愚，必欲置之死以息人言。至是，监察御史胡纮上言汝愚倡引伪徒，谋为不轨，乘龙授鼎，假梦为符，因条奏其十不逊，且及徐谊。诏责汝愚宁远军节度副使，永州安置；谊惠州团练副使，南安军安置。汝愚怡然就道，谓诸子曰：“观侂胄之意，必欲杀我；我死，汝曹尚可免也。”明年正月，行至衡州，病作，衡守钱鍪承侂胄密谕窘辱百端，汝愚暴薨，天下闻而冤之。

纲　丙辰，二年，春正月，以余端礼、京镗为左、右丞相，谢深甫参知政事，郑侨知枢密院事，何澹同知院事。

纲　二月，以端明殿学士叶翥知贡举。

目　翥与刘德秀同知贡举，奏言：“伪学之魁，以匹夫窃人主之柄，鼓动天下，故文风未能丕变。乞将‘语录’之类尽行除毁。”故是科取士，稍涉义理者悉皆黜落，六经、语、孟、中庸、大学之书为世大禁。

纲　夏四月，余端礼罢。

纲　以何澹参知政事，叶翥签书枢密院事。罢礼部侍郎倪思。

目　初，翥要思列疏论伪学，思不从，韩侂胄遂荐翥而罢思。

纲　秋七月，罢殿中侍御史黄黼。

目　中书舍人汪义端引唐李林甫故事，以伪学之党皆名士，欲尽除之。太皇太后闻而非之，帝乃诏台谏、给、舍：“论奏不必更及旧事，务在平正，以副朕建中之意。”诏下，韩侂胄及其党皆怒，刘德秀遂与御史张伯垓、姚愈等上疏力争，以为不可，乃改“不必更及旧事”为“不必专及旧事”。自是侂胄与其党攻治之志愈急矣。

黄黼上言：“治道在黜首恶而任其贤，使才者不失其职，而不才者无所憾。故仁宗尝曰：‘朕不欲留人过失于心。’此皇极之道也。”遂罢黼而以姚愈代之。

纲　八月，禁用伪学之党。

目　太常少卿胡纮上书言：“比年以来，伪学猖獗，图为不轨，摇动上皇，诋诬圣德，几至大乱。赖二三大臣台谏，出死力而排之，故元恶陨命，群邪屏迹。自御笔存救偏建中之说，或者误认天意，急于奉承，倡为调停之议，取前日伪学之奸党次第用之，以冀幸其它日不相报复。往者建中靖国之事，可以为戒，陛下何未悟也？宜令退伏田里，循省愆咎。”遂诏：“伪学之党，宰执权住进拟。”自是学禁愈急。已而言者又论伪学之祸，乞鉴元祐调停之说，杜其根源，遂有诏：“监、司、帅、守荐举改官，并于奏牍前声说非伪学之人。”会乡试，漕司前期取家状，必令书“系不是伪学”五字。抚州推官柴中行，独申漕司云：“自幼习易，读程氏易传，未审是与不是伪学？如以为伪，不愿考校。”士论壮之。

纲　冬十月，召陈贾为兵部侍郎。

目　以其尝击朱熹也。

纲　十二月，削秘阁修撰朱熹官，窜处士蔡元定于道州。

目　熹家居，自以蒙累朝知遇之恩，且尚带从臣职名，义不容默，乃草封事数万言，陈奸邪蔽主之祸，因以明丞相赵汝愚之冤。子弟诸生更进迭谏，以为必且贾祸，熹不听。蔡元定请以蓍决之，遇遯之同人，熹默然，取稿焚之，遂上奏力辞职名。诏仍充秘修撰。时台谏皆韩侂胄所引，汹汹争欲以熹为奇货，然无敢先发者。胡纮未达时，尝谒熹于建安。熹待学子惟脱粟饭，遇纮不能异也。纮不悦，语人曰：“此非人情。只鸡樽酒，山中未为乏也。”及是为监察御史，乃锐然以击熹自任。物色无所得，经年酝酿，章疏乃成；会改太常少卿，不果。

有沈继祖者，为小官时尝采摭熹语、孟之语以自售。至是，以追论程颐，得为御史。纮以疏草授之，继祖遂诬论熹十罪，且言：“熹剽窃张载、程颐之余论，以吃菜事魔之妖术簧鼓后进，张浮驾诞，私立品题，收召四方无行义之徒以益其党伍，潜形匿迹，如鬼如魅。乞褫熹职罢祠。其徒蔡元定佐熹为妖，乞送别州编管。”诏熹落职罢祠，窜元定于道州。

元定生而颖异，父发博览群书，以程氏语录、邵氏经世、张氏正蒙授元定，曰：“此孔、孟正脉也。”元定深涵其义。既长，辨析益精。登建阳西山绝项，忍饥啖荠以读书。闻熹名，往师之。熹叩其学，惊曰：“季通，吾老友也。”凡性与天道之妙，他弟子不得闻者，必以语元定焉。尤袤、杨万里交荐于朝，召之不起。会伪学党禁之论起，元定曰：“吾其不免乎。”及闻贬，不辞家即就道。熹与从游者百余人饯别萧寺中，坐客兴叹，有泣下者。熹微视元定，不异平时，因喟然曰：“交朋相爱之情，季通不挫之志，可谓两得矣。”众谓宜缓行，元定曰：“获罪于天，天可逃乎？”杖屦同其子沈行三千里，脚为流血，无几微见言面。至舂陵，远近来学者日众，州士子莫不趋席下以听讲说。爱元定者谓宜谢生徒，元定曰：“彼以学来，何忍拒之；若有祸患，亦非闭门塞窦所能避也。”贻书训诸子曰：“独行不愧影，独寝不愧衾，勿以吾得罪故遂懈其志。”在道逾年卒。元定于书无所不读，于事无所不究，义理洞见大原，图书礼乐制度无不精妙，著洪范解、大衍详说、律吕新书行于世，学者尊之曰西山先生。熹尝曰：“造化微妙，惟深于理者能识之，吾与季通言而不厌也。”每诸生请疑，必令先质元定，而后为之折衷。

纲　丁巳，三年，春正月，郑侨罢。

纲　夏闰六月，贬留正为光禄卿，居之邵州。

目　朝散大夫刘三杰免丧入见，论留正共引伪学之罪。侂胄大喜，即日降旨除三杰右正言，正坐贬邵州居住。

纲　冬十一月，太皇太后吴氏崩。

纲　十二月，籍伪学，罢吏部侍郎黄由。

目　知绵州王沇上疏：“乞置伪学之籍，仍自今曾受伪学举荐、关升，及刑法廉吏自代之人，并令省部籍记姓名，与间慢差遣。”从之。于是伪学逆党得罪著籍者，赵汝愚、留正、周必大、王蔺四人为之首，朱熹、徐谊、彭龟年、陈傅良、薛叔似、章颖、郑湜、楼钥、林大中、黄由、黄黼、何异、孙逢吉、刘光祖、吕祖俭、叶适、杨芳、项安世、沈有开、曾三聘、游仲鸿、吴猎、李祥、杨简、赵汝谠、赵汝谈、陈岘、范仲黼、汪逵、孙元卿、袁燮、陈武、田澹、黄度、张体仁、蔡幼学、黄颢、周南、吴柔胜、李埴、王厚之、孟浩、赵巩、白炎震、皇甫斌、危仲任、张致远、杨宏中、周端朝、张衜、林仲麟、蒋傅、徐范、蔡元定、吕祖泰，凡五十九人。黄由上言：“人主不可待天下以党与，不必置籍以示不广。”殿中侍御史张岩劾由阿附，罢之，而擢沇为利州路转运判官。

纲　戊午，四年，春正月，以叶翥同知枢密院事。

纲　夏五月，加韩侂胄少傅，封豫国公。

纲　诏严伪学之禁。

纲　秋七月，叶翥罢。八月，以谢深甫知枢密院事，许及之同知院事。

目　及之为吏部尚书，谄事韩侂胄无所不至。居二年不迁，见侂胄流涕，叙其知遇之意，衰迟之失，不觉屈膝；侂胄恻然怜之，故有是命。侂胄尝值生辰，群公上寿，既毕集，及之适后至，阍人掩关拒之。及之大窘，会门闸未及闭，遂俯偻而入。当时有“由窦尚书，屈膝执政”之语，传以为笑。

纲　育太祖十世孙与愿于宫中，赐名。

目　帝未有嗣，京镗等请择宗室子育之。诏育燕懿王德昭九世孙与愿于宫中，年六岁矣，寻赐名，封卫国公。

纲　以赵师为工部侍郎。

目　师附韩侂胄得知临安府，侂胄生日，百官争贡珍异，师最后至，出小合曰：“愿献少果核侑觞。”启之，乃粟金蒲桃小架，上缀大珠百余颗，众惭沮。侂胄有爱妾张、谭、王、陈四人，皆封郡夫人，其次有名位者又十人。或献北珠冠四枚于侂胄，侂胄以遗四夫人；其十人亦欲之，未有以应也。师闻之，亟市北珠制十冠以献。十人者喜，为求迁官，拜工部侍郎。侂胄尝与众客饮南园，过山庄，顾竹篱草舍曰：“此真田舍间气象，但欠犬吠鸡鸣耳。”俄闻犬嗥丛薄，视之，乃师也。侂胄大笑，闻者莫不鄙之。

纲　己未，五年，春正月，夺前起居舍人彭龟年等官。

纲　二月，放主管玉虚观刘光祖于房州。

目　光祖撰涪州学记，谓“学者明圣人之道以修其身，而世方以道为伪，以学为弃物。好恶出于一时，是非定于万世”。谏议大夫张釜劾“光祖佐逆不成，蓄愤怀奸，欺世罔上”。诏落职房州居住。

纲　秋八月，帝始朝太上皇于寿康宫。

纲　九月，加韩侂胄少师，封平原郡王。

纲　是岁，诸州大水。

纲　庚申，六年，春闰二月，以京镗、谢深甫为左、右丞相，何澹知枢密院事。

纲　三月，故秘阁修撰朱熹卒。

目　熹家贫，故诸生自远至者，豆饭藜羹率与之共，往往称贷于人以给用；非其道义，一介不取也。时攻伪学日急，士之绳趋步尺，稍以儒自名者无所容其身。从游之士，特立不顾者屏伏丘壑，倚阿巽懦者更名他师，过门不入，甚至变易衣冠，狎游市肆，以自别其非党。而熹日与诸生讲学不休，或劝其谢遣生徒者，笑而不答。疾且革，正坐，整衣冠，就枕而卒，年七十一。将葬，右正言施康年言：“四方伪徒聚于信上，欲送伪师之葬，会聚之间，非妄谈时人短长，则谬议时政得失，望令守臣约束。”从之。

熹所著，有易本义、启蒙，蓍卦考误，诗集传，大学、中庸章句，或问，论语、孟子集注，太极图，通书，西铭解，楚辞集注辨正，韩文考异；所编次，有论孟集义、孟子指要、中庸辑略、孝经刊误、小学书、通鉴纲目、宋名臣言行录、家礼、近思录、河南程氏遗书、伊洛渊源录、仪礼经传通解。其门人不可胜计，最知名者：黄榦、李燔、张洽、陈淳、李方子、黄灏、蔡沈、辅广。

榦之言曰：“道之正统，待人而后传。自周以来，任传道之责不过数人，而能传斯道章章较著者，一二人而止耳。由孔子而后，曾子、子思得其微，至孟子而始著；由孟子而后，周、程、张子继其统，至熹而始著。”众以为知言。榦初见熹，夜不设榻，不解带。熹语人曰：“直卿志坚思苦，与之处，甚有益。”因妻以女。及熹病革，以深衣及所著书授榦，与之诀曰：“吾道之托在此，吾无憾矣！”熹殁，榦弟子日盛，编礼著书，讲论经理，朝夕不倦。卒赠朝奉郎。

燔初见熹，熹告以曾子弘毅之语，燔因以“弘”名其斋。凡诸生未达者，熹先令访燔，俟有所发，乃从而折衷之，诸生畏服。燔尝曰：“凡人不必待仕宦有位为职事方为功业，但随力到处有以及物，即功业矣！”居家讲道，学者宗之。卒赠直华文阁。

洽从熹学，自六经传注而下皆究其指归。熹嘉其笃志，谓黄榦曰：“所望以永斯道之传者，二三君也。”洽自少用力于敬，平居不异常人，至义所当为，则勇不可夺。著春秋集注、地理沿革表行于世。仕终直宝章阁。

淳少习举子业，林宗臣见而奇之，谓曰：“此非圣贤事业也。”因授以近思录，淳读之，遂尽弃其业而学焉。及熹至漳，淳请受教，为学益力。熹语人曰：“吾南来喜得陈淳。”由是所闻皆切要语。及熹没，淳追思之，痛自裁抑。无书不读，无物不格，日积月累，义理贯通，恬退自守，多所著述。仕终安溪主簿。

方子端敬纯笃。初见熹，熹谓曰：“观公为人，自是寡过，但宽大中要规矩，和缓中要果决。”方子遂以“果”名其斋。尝曰：“吾于问学虽未能尽，然幸于大本有见处，此心常觉泰然，不为物欲所渍耳。”

灏性行端饬，以孝友称。广淳谨勤恪，尝著四书纂疏、诗传童子问，以发明师旨。

沈，元定子也，著书传。

纲　夏六月，太上皇后李氏崩。

纲　许及之罢。

纲　秋七月，以陈自强签书枢密院事。

纲　八月，太上皇崩。

纲　京镗卒。

纲　九月，处士吕祖泰上书请诛韩侂胄，诏配祖泰于钦州牢城。

目　祖泰，祖俭从弟也。性疏达，尚气谊，论世事无所忌讳。先是祖俭以言事贬，祖泰语其友曰：“自吾兄之贬，诸人箝口。我虽无位，义必以言报国。当少须之，今亦未敢以累吾兄也。”至是，祖俭卒，祖泰乃击登闻鼓，上书论韩侂胄有无君之心，请诛之以防祸乱，其略曰：“道学，自古所恃以为国者也。丞相汝愚，今之有大勋劳者也。立伪学之禁，逐汝愚之党，是将空陛下之国，而陛下不知悟邪？陈自强，侂胄童稚之师，躐致宰辅；陛下旧学之臣彭龟年等，今安在邪？苏师旦，平江之吏胥，周筠，韩氏之厮役，人人知之；今师旦以潜邸随龙，筠以皇后亲属，俱得大官。不知陛下在潜邸时果识师旦乎？椒房之亲果有筠乎？侂胄徒自尊大，而卑陵朝廷，一至于此。愿亟诛侂胄、师旦、筠，而逐罢自强之徒。故大臣在者，独周必大可用，宜以代之。不尔，事将不测。”书出，中外大骇。有旨：“吕祖泰挟私上书，语言狂妄，拘管连州。”右谏议大夫程松与祖泰狎友，惧曰：“人知我素与游，其谓我与闻乎？”乃独奏言：“祖泰有当诛之罪，且其上书必有教之者。今纵不杀，犹当杖黥，窜之远方。”乃杖祖泰一百，配钦州牢城收管。祖泰自期必死，冀以身悟朝廷，了无惧色。监察御史林采言伪习之成，造端自周必大，宜加绌削，遂贬必大为少保。

纲　冬十月，加韩侂胄太傅。

纲　十一月，皇后韩氏崩。

纲　十二月，葬永崇陵。





纲鉴易知录卷八五


南宋纪


宁宗皇帝


纲　辛酉，嘉泰元年，春二月，临安大火。

纲　秋七月，何澹罢。

目　时吴挺子曦为殿前副都指挥使，自以世守西蜀，为国潘屏，而身留行都，不得如志，乃以贿赂宰辅，规图帅蜀；未及赂澹。韩侂胄已许之，澹持不可。侂胄怒曰：“始以君肯相就黜伪学，汲引至此，今顾立异邪！”遂罢奉祠。

纲　以陈自强参知政事，张釜签书枢密院事。

纲　以吴曦为兴州都统制。

目　曦至兴州，因谮副都统制王大节罢之，由是兵权悉归于曦，异志遂成矣。

纲　八月，张釜罢。

纲　以张岩参知政事，程松同知枢密院事。

目　皆附韩侂胄者。松谄侂胄尤甚，自知钱塘县，不二年，为谏议大夫，满岁未迁，殊怏怏。乃市一妾献之，名曰松寿。侂胄曰：“奈何与大谏同名？”答曰：“欲使贱名常达钧听耳。”侂胄怜之，遂除同知枢密院事。

纲　乃蛮袭西辽，灭之。

目　西辽王直鲁古出猎，乃蛮王屈出律伏兵八千擒之而据其位，尊直鲁古为太上皇，直鲁古寻死，辽祀始绝。

纲　壬戌，二年，春正月，以苏师旦兼枢密都承旨。

纲　二月，弛伪学党禁，复诸贬谪者官。

目　伪学之祸，虽本于韩侂胄欲去异己以快所私，然实京镗创谋，而何澹、刘德秀、胡纮成之。及镗死，三人亦罢，侂胄厌前事之乖戾，欲稍更改以消中外之议。会张孝伯谓侂胄曰：“不弛党禁，恐后不免报复之祸。”藉田令陈景思，侂胄之姻也，亦谓侂胄勿为已甚，侂胄然之。于是赵汝愚追复资政殿学士。党人见在者，徐谊、刘光祖、陈傅良诸人，咸先后复官自便。又削荐牍中“不系伪学”一节，俾勿复有言。时朱熹没已逾年，周必大、留正各已贬秩致仕；诏熹以待制致仕，必大复少傅，正复少保。

纲　秋八月，以袁说友同知枢密院事。冬十一月，以陈自强知枢密院事，许及之参知政事。

纲　十二月，立贵妃杨氏为皇后。

目　时后为贵妃，与曹美人俱有宠。韩侂胄以后颇涉书史，知古今，性警敏，任权术，而曹美人柔顺，劝帝立曹氏。帝不从，竟立后，由是后与侂胄有怨矣。

纲　加韩侂胄太师。

纲　是岁大蝗。

纲　癸亥，三年，春正月，谢深甫罢。张岩罢。

纲　帝视太学。

纲　以袁说友参知政事，傅伯寿签书枢密院事。伯寿辞不拜。二月，以费士寅签书枢密院事。

纲　夏五月，以陈自强为右丞相。

目　时侂胄专权，凡所欲为，宰执惕息，不敢为异，自强至印空名敕劄授之，惟所欲为，宰执不预知也。言路扼塞，每月按举小吏一二人，谓之“月课”。又有泛论君德、时事，皆取其陈熟缓慢，略无撄拂者言之。或问之，则愧谢曰：“聊以塞责尔。”加以苞苴盛行，自强尤贪鄙，四方致书馈必题其缄，云“某物若干并献”，凡书题无“并”字则不开。自强每称侂胄为恩主、恩父，苏师旦为叔，堂吏史达祖为兄。侂胄奸宄专政，自强表里之功为多。

纲　以许及之知枢密院事。

纲　秋七月，造战舰，八月，增置襄阳骑军。

纲　九月，袁说友罢。冬十月，以费士寅参知政事，张孝伯同知枢密院事。

纲　甲子，四年，春正月，韩侂胄定议伐金。

目　金为北鄙阻等部所扰，无岁不兴师讨伐，兵连祸结，士卒涂炭，府仓空匮，国势日弱。有劝韩侂胄立盖世功名以自固者，侂胄然之，恢复之议遂起。聚财募卒，出封椿库黄金万两，以待赏功，命吴曦练兵西蜀。既而安丰守臣厉仲方，言淮北流民咸愿归附；而浙东安抚使辛弃疾入见，言金国必乱亡，愿属元老大臣备兵为仓猝应变之计。侂胄大喜。郑挺、邓友龙等又附和其说，侂胄用师之意益锐矣。

纲　三月，临安大火，诏百官陈时政阙失。

纲　夏四月，许及之罢。以张孝伯参知政事，钱象祖同知枢密院事。

纲　五月，追封岳飞为鄂王。

目　先已赐谥武穆，至是韩侂胄欲风厉诸将，乃追封飞。寻封刘光世为鄜王，赠宇文虚中少保。

纲　秋八月，张孝伯罢。

纲　冬十月，以张岩参知政事。十二月，诏宰相兼国用使。

目　韩侂胄议恢复，陈自强请尊孝宗典故，创国用司，总核内外财赋。遂以自强兼国用使，费士寅、张岩同知国用事。掊克民财，州郡骚动。

纲　乙丑，开禧元年，春三月，费士寅罢。

纲　太白昼见。

纲　夏四月，以钱象祖参知政事，刘德秀签书枢密院事。

纲　以皇甫斌知襄阳府。

目　寻以斌为京西、北路招抚副使。

纲　窜武学生华岳于建宁。

目　岳上书，谏朝廷未宜用兵启边衅，且乞斩韩侂胄、苏师旦、周筠以谢天下。侂胄大怒，下岳大理，编管建宁。

纲　五月，金以仆散揆为河南宣抚使。

纲　秋七月，诏韩侂胄平章军国事。

纲　以苏师旦为安远节度使，领门事。

纲　八月，金罢河南宣抚司。

纲　以郭倪知扬州。

目　寻兼山东、京东招抚使。

纲　九月，刘德秀罢。

纲　遣使如金。

纲　以丘崈为江、淮宣抚使，崈辞不拜。

目　初，韩侂胄以北伐之议示崈，崈曰：“中原沦陷且百年，在我固不可一日而忘；然兵凶战危，若首倡非常之举，兵交，胜负未可知，则首事之祸，其谁任之？”侂胄不纳。至是命崈宣抚江、淮，崈手书切谏曰：“金人未必有意败盟，中国当示大体，宜申警军实，使吾常有胜势，若衅自彼作，我有词矣。”因力辞不拜，侂胄不悦。

纲　丙寅，二年，春二月，寿慈宫火。

纲　以程松为四川宣抚使，吴曦副之。

目　松移司兴元，东军三万属焉。曦进屯河池，西军六万属焉。仍听节制财赋，按劾计司，曦由是益得自专，松无所关与。松始至，欲以执政礼见曦，责庭参；曦闻之，及境而还。松用东、西军一千八百自卫，曦抽摘以去，松亦不悟。寻诏曦兼陕西、河东招抚使。

纲　钱象祖罢。

纲　夏四月，以薛叔似为京、湖宣抚使，邓友龙为两淮宣抚使。

纲　追夺秦桧王爵，改谥缪丑。

纲　金复命仆散揆会兵河南。

纲　吴曦反，献阶、成、和、凤四州于金以求封。

目　曦既得志，与其从弟及徐景望、赵富、米修之、董镇共为反谋，阴遣其客姚淮源献阶、成、和、凤四州于金，求封蜀王。

纲　郭倪遣兵复泗州。五月，下诏伐金。

目　韩侂胄闻已得泗州，乃议降诏，略曰：“天道好还，中国有必伸之理；人心效顺，匹夫无不报之仇。蠢兹丑虏，犹托要盟，脧生灵之资，奉溪壑之欲。此非出于得已，彼乃谓之当然。军入塞而公肆创残，使来庭而敢为桀骜，洎行李之继遣，复嫚词之见加。含垢纳污，在人情而已极；声罪致讨，属胡运之交倾。兵出有名，师直为壮。言乎远，言乎近，孰无忠义之心？为人子，为人臣，当念祖宗之愤！”直学士院李璧之词也。

纲　郭倪遣兵攻宿州，大败。

目　时建康都统李爽攻寿州，亦败。

纲　皇甫斌败绩于唐州。

目　时江州都统王大节攻蔡州，亦不克而溃。

纲　诏以宗室均为沂王柄嗣，赐名贵和。

纲　六月，邓友龙免，以丘崈为两淮宣抚使。

纲　秋七月，苏师旦有罪，安置韶州。

纲　以张岩知枢密院事，李璧参知政事。

纲　夏李安全废其主纯佑而自立。

纲　冬十月，金仆散揆分兵入宼。

纲　金人围楚州。

纲　十一月，以丘崈签书枢密院事，督视江、淮军马。

纲　金人陷京西州军，招抚使赵淳焚樊城而遁。

纲　金仆散揆陷安丰军，遂围和州。

目　揆引兵至淮，遣人密测淮水，惟八叠滩可涉，即遣奥屯骧扬兵下蔡，声言欲渡，守将何汝励、姚公佐以为诚然，悉众屯花靥以备之。揆乃遣赛不等潜师渡八叠，驻于南岸。官军不虞其至，遂皆溃走，揆遂下安丰军。进围和州，屯于瓦梁河，以控真、扬诸州之冲。乃整军列骑，张旗帜于沿江上下，于是江南大震。

纲　金人入西和州。十二月，入成州，吴曦焚河池，退壁青野原。

纲　金人陷真州，寇六合，郭倪遣兵救之，败绩。倪弃扬州走。

纲　金人入大散关，吴曦还兴州。

目　时兴州都统制毋思以重兵守关，金人绕出关后，思孤军不能支，遂陷。曦退屯罝口，金完颜纲以金主命，立曦为蜀王，曦密受之，遂还兴州。是夜，天赤如血，光烛地如昼。翌日，曦召幕属谕意，谓“东南失守，车驾幸四明，今宜从权济事”。王翼、杨骙之抗言曰：“如此，则相公忠孝八十年门户，一朝扫地矣。”曦曰：“吾意已决。”即遣任辛奉表献蜀地图及吴氏谱牒于金。

纲　丘崈遣使如金军议和，金仆散揆还军下蔡。

目　韩侂胄以师出屡败，悔其前谋，谕崈募人持书币赴敌营议和。崈乃遣刘祐持书于揆，愿讲好息兵；揆不从。崈复遣使相继以往，因许还其淮北流移人及今年岁币。揆始许之，自和州退屯下蔡。

纲　薛叔似免。

纲　以毕再遇权山东、京东招抚司。

目　时诸将用兵皆败，惟再遇数有功。金人常以水柜取胜，再遇夜缚藳人数千，衣以甲胄，持旗帜戈矛，俨立成行，昧爽，鸣鼓，金人惊视，亟放水柜。后知其非兵也，甚沮。乃出兵攻之，金人大败。又尝引金人与战，且前且却，至于数四，视日已晚，乃以香料煑豆布地上，复前搏战，佯为败走。金人乘胜追逐，马饥，闻豆香，皆就食，鞭之不前；反攻之，金人马死者不可胜计。又尝与金人对垒，度金兵至者日众，难与争锋。一夕拔营去，留旗帜于营，并缚生羊，置其前二足于鼓上，击鼓有声；金人不觉为空营，复相持数日。及觉，欲追之则已远矣。

纲　程松自兴元逃归。

纲　蒙古奇渥温铁木真称帝于斡难河。

纲　先是金主遣卫王允济往靖州受铁木真之贡，允济奇其状貌，归言于金主，请以事除之，金主不许。铁木真闻而憾之。

纲　蒙古灭乃蛮。

纲　丁卯，三年，春正月，罢丘崈，以张岩督视江、淮军马。

目　时金已有和意，崈上疏乞移书金帅以成前议，且言金人指韩侂胄为元谋，若移书，宜暂免系衔。侂胄大怒，罢崈。

纲　以陈自强兼枢密使。

纲　吴曦自称蜀王。权大安军杨震仲死之。

目　曦召随军转运使安丙为丞相长史、权行都省事；丙度不能脱，徒死无益，乃阳与而阴图之。曦又召权大安军杨震仲，震仲不屈，饮药而死。其它如陈咸自髡其发，史次秦自瞽其目，李道传、邓性甫等悉弃官去。

纲　二月，以知建康府叶适兼江、淮制置使。

纲　金平章政事仆散揆卒于下蔡。

目　揆有疾，金主命左丞相完颜宗浩行省事于汴。至是，揆卒。揆为政多惠，人乐为用。

纲　四川转运使安丙诛吴曦，传首临安。

目　监兴州合江仓杨巨源谋讨曦，乃阴与曦将张林、朱邦宁及忠义士朱福等深相结。眉州人程梦锡知之，以告转运使安丙。丙时称疾，不视事，乃属梦锡以书致巨源，延之卧所。巨源曰：“非先生不足以主此事，非巨源不足以了此事。”会兴州中军正将李好义，亦结军士李贵、进士杨君玉、李坤辰、李彪等数十人谋诛曦。好义欲奉安丙主事，使坤辰来邀巨源与会。巨源往与约，还报丙，丙大喜，始出视事。君玉与白子申共草密诏。二月乙亥，未明，好义帅其徒七十四人入伪宫。巨源持诏乘马，自称奉使，入内户。曦启户欲逸，李贵即前斫其首，驰告丙。宣诏，军民拜舞，声动天地，持曦首抚定城中，市不易肆。尽收曦党杀之。

先是韩侂胄闻曦反，大惧，召知镇江府宇文绍节问计。绍节云：“安丙非附逆者，必能讨贼。”侂胄乃密以书谕丙云：“若能图曦报国，即当不次推赏。”书未达而诛曦，露布已闻，朝廷大喜。传曦首至临安，诏诛曦妻子，夺曦父挺官爵，迁曦祖璘子孙出蜀，存璘庙祀。

纲　以方信孺为国信所参议官，如金军。

目　韩侂胄募可以报使金帅府者，近臣荐信孺可使，自萧山丞召赴都，命以使事。信孺曰：“开衅自我，金人若问首谋，当以何词答之？”侂胄矍然。遂以信孺为奉使金国通谢国信所参议官，持张岩书以行。

纲　三月，安丙使兴州将李好义等复西和、阶、成、凤州及大散关。

纲　夏四月，程松以罪窜澧州。

纲　以钱象祖参知政事。

纲　金人复陷大散关。

纲　五月，太皇太后谢氏崩。

纲　李好义袭秦州，与金将术虎高琪战，败绩。

目　好义还，为吴曦将王喜所毒而卒。朝廷虑喜为变，授节度使，移荆鄂都统制。

纲　六月，安丙杀宣抚司参议官杨巨源。

目　初，吴曦诛，奖谕诏至兴州，巨源谓人曰“诏命一字不及巨源”，疑有以蔽其功者。俄报王喜授节度使，而巨源授通判，心益不平，乃愬功于朝。或谓安丙曰：“巨源谋乱。”丙令喜鞠其党，皆抵罪。时巨源方与金人战于凤州之长桥而败，丙密使兴元都统制彭辂收巨源，械送阆州狱，至大安龙尾滩，丙使将校樊世显杀之。忠义之士闻者，莫不扼腕流涕。

纲　秋七月，大旱，蝗。

目　蝗飞蔽天，食浙西豆粟皆尽。诏郡邑赈恤之。

纲　九月，贬方信孺官，遣右司郎中王柟如金军。

目　信孺至濠州，纥石烈子仁下之于狱，露刃环守之，绝其薪水，要以五事。信孺曰：“反俘、归币，可也；缚送首谋，自古无之；称藩、割地，则非臣子所敢言。”子仁怒曰：“若不望生还邪？”信孺曰：“吾将命出国门时，已置生死度外矣。”子仁遣至汴见完颜宗浩，宗浩坚持五说。信孺辨对不少屈，宗浩不能诘，授以报书曰：“和与战，俟再至决之。”信孺还，朝廷以林拱辰为通谢使，与信孺持国书誓草，及许通谢百万缗。信孺至汴，宗浩怒信孺不曲折建白，遽以誓书来，有诛戮禁锢之语；信孺不为动。宗浩遣信孺还，复书于张岩曰：“若斩元谋奸臣，函首以献，及添岁币五万两匹，犒师银一千万两，方可议和好。”信孺还，致其书。韩侂胄问之，信孺言：“敌所欲者五事：一割两淮，二增岁币，三索归正人，四犒军银，五不敢言。”侂胄固问之，信孺徐曰：“欲得太师头耳！”侂胄大怒，夺信孺三官，临江军居住。

信孺三使金师，以口舌折强敌，金人计屈情见，虽未即和，然已有成说。及贬，欲再遣使，顾在廷无可者，近臣以王柟荐，乃命假右司郎中，持书北行。柟，伦之孙也。

纲　冬十一月，礼部侍郎史弥远诛韩侂胄于玉津园。诏暴侂胄罪恶于中外。

自兵兴以来，公私之力大屈，而侂胄意犹未已，中外忧惧。礼部侍郎兼资善堂翊善史弥远入对，因力陈危迫之势，请诛侂胄以安邦。皇后杨氏素怨侂胄，因使皇子荣王具疏言：“侂胄再启兵端，将不利于社稷。”帝不答，后从旁力赞之，帝犹未许；后请命其兄杨次山择群臣可任者与共图之，帝始允可。次山遂语弥远。弥远得密旨，先白钱象祖，象祖许之，象祖以告李璧。弥远自怀中出御批，罢韩侂胄平章军国事；陈自强阿附充位，罢右丞相，日下出国门。仍命主管殿前司公事夏震以兵三百防护。象祖欲奏审，璧谓“事留恐泄”，乃已。翌日，侂胄入朝，至太庙前，震呵止之，从者皆散，震以兵拥侂胄至玉津园侧，殛杀之。弥远、象祖以诛侂胄闻，遂下诏暴侂胄罪恶于中外，论功，进弥远为礼部尚书，加震福州观察使。

侂胄专政十四年，宰执、侍从、台谏、藩阃，皆其门庑之人，天子孤立于上，威行宫省，权震宇内。及籍其家，多乘舆服御之饰，其僭紊极矣。

纲　治韩侂胄党，窜陈自强于永州，斩苏师旦，流郭倪等于岭南，贬李璧等官。

纲　以卫泾签书枢密院事。

纲　立荣王为皇太子，更名。

纲　十二月，罢山东、京东、西路招抚司。

纲　以钱象祖为右丞相兼枢密使，卫泾、雷孝友参知政事，史弥远同知枢密院事，林大中签书院事。

目　初，韩侂胄欲内交于大中，大中不许，而上章极论其奸，因辞官屏居，时事不挂于口。侂胄当国，或劝其通书以免祸，大中曰：“福不可求而得，祸可惧而免邪？”不听，凡十二年而复起。

纲　戊辰，嘉定元年，春正月，以史弥远知枢密院事。

纲　王柟还自汴。三月，以韩侂胄、苏师旦首畀金。

目　柟至汴，金主遣柟持书，求函韩侂胄首以赎淮南。柟还，言于朝，诏百官议。吏部尚书楼钥曰：“和议重事，待此而决，奸宄已毙之首，又何足惜！”遂命临安府斲棺取首，枭之两淮，仍谕诸路以函首畀金之事，遂以侂胄及师旦之首付王柟送金师，以易淮、陕侵地。

纲　复秦桧爵、谥。

纲　临安大火。

纲　夏六月，金人来归大散关及濠州。

目　王柟以韩侂胄、苏师旦首至金，金主璟遂命完颜匡等罢兵，更元帅府为枢密院，遣使来归大散关及濠州。

纲　卫泾罢。林大中卒。

纲　秋七月，召丘崈同知枢密院事，未至卒。

目　崈仪状魁杰，机神英悟，尝慷慨曰：“生无以报国，死愿为猛将以灭敌。”其忠义盖天性也。

纲　八月，以娄机同知枢密院事，楼钥签书院事。

目　钥持论坚正，忤韩侂胄意，奉祠累年。

机初为太常少卿，侂胄开边，机曰：“恢复之名非不美。今人才难得，财力未裕，万一兵连祸结，奈何？”邓友龙曰：“不逐此人则异议无所回。”遂斥外。及入枢府，时干戈甫定，信使往来，机裨赞之功为多。尤惜名器，守法度，进退人物，直言可否，不市私恩，不避怨。

纲　金遣使来，和议成。

纲　冬十月，以钱象祖、史弥远为左、右丞相，雷孝友知枢密院事，楼钥同知院事，娄机参知政事。

纲　金主璟卒，卫王永济立。

目　永济，世宗第七子也。金主无子，疏忌宗室，以永济柔弱，鲜智能，故爱之，欲传位焉。金主殂，元妃本氏、黄门李新喜、平章政事完颜匡等定策，奉永济即位。

纲　赠赵汝愚太师，沂国公。

纲　钱象祖罢。

纲　己巳，二年，春正月，以楼钥参知政事，章良能同知枢密院事，宇文绍节签书院事。

纲　夏五月，起复右丞相史弥远。

纲　蒙古入灵州，夏主安全降。

纲　冬十二月，畏吾儿国降于蒙古。

目　畏吾儿，唐之高昌也。

纲　庚午，三年，冬十二月，娄机罢。

目　机立朝能正言，好称奖人才，不遗寸长，访问贤能，疏列姓名及其可用之实，以备采取。至是以老罢。

纲　蒙古侵金。

目　金主永济嗣位，有诏至蒙古，传言当拜受。蒙古主问金使曰：“新君为谁？”使曰：“卫王也。”蒙古主遽南面唾曰：“我谓中原皇帝是天上人做，此等庸儒，亦为之邪？何以拜为！”即乘马北去。金使还言，永济怒，欲俟蒙古入贡就害之。蒙古主知之，遂与金绝，益严兵为备，数侵掠金西北之境，其势渐盛；金人皇皇，遂禁百姓传说边事。

纲　辛未，四年，春三月，临安大火。

纲　夏四月，金使人求和于蒙古，蒙古不许。

纲　秋八月，夏主安全卒，族子遵顼立。

纲　蒙古攻金西京，留守纥石烈胡沙虎弃城遁，金西北诸州皆降蒙古。

纲　闰九月，金兵御蒙古，败绩于会河，蒙古遂入居庸关，大掠而去。

纲　壬申，五年，秋七月，雷雨，太庙屋坏。

目　权直学士院真德秀上疏曰：“臣博观经籍史传所志，自非甚无道之世，未闻震霆之惊及于宗庙者。夫震霆者，上天至怒之威。宗庙者，国家至严之地。以至怒之威而加诸至严之地，其为可畏也明矣。古先哲王，遇非常之变异，则必应之以非常之德政，未尝仅举故事而已；今日避殿、损膳之外，咸无闻焉。或者固已妄议陛下务为应天之文，而不究其实矣。臣愿陛下，内揆之一身，外察诸庶政，勉进君德，毋以豢养安逸为心，博通下情，深求致异召和之本，庶几善祥日应，咎征日消矣。”

纲　癸酉，六年，春正月，宇文绍节卒。三月，楼钥罢。

纲　故辽人耶律留哥取金辽东州郡，自立为辽王。

纲　夏四月，以章良能参知政事。

纲　五月，金主永济复以纥石烈胡沙虎为右副元帅，秋八月，胡沙虎弒永济而立昇王珣，自为太师、尚书令、都元帅，封泽王。

纲　冬十月，蒙古大败金将术虎高琪于怀来，进围燕。高琪还，杀胡沙虎，金主以高琪为左副元帅。

纲　甲戊，七年，春正月，章良能卒。

纲　三月，金以其故主永济之女归蒙古。夏四月，及蒙古平。

纲　五月，金主珣徙都汴。秋七月，蒙古复围燕。

目　金主以国蹙兵弱，财用匮乏，不能守中都，乃迁都于汴。蒙古主闻之，怒曰：“既和而迁，是有疑心而不释憾，特以解和为款我之计耳。”复图南侵，遣兵围燕京。

纲　罢金岁币。

目　时金人屡遣使来督岁币，起居舍人真德秀上疏请绝之，其略曰：“女真以鞑靼侵陵，徙巢于汴，此吾国之至忧也。盖鞑靼之图灭女真，犹猎师之志在得鹿；鹿之所走，猎必从之。既能越三关之阻以攻燕，岂不能绝黄河一带之水以趋汴。使鞑靼遂能如刘聪、石勒之盗有中原，则疆场相望，便为邻国，固非我之利也；或如耶律德光之不能即安中土，则奸雄必将投隙而取之，尤非我之福也。今当乘虏之将亡，亟图自立之策，不可幸虏之未亡，姑为自安之计也。夫用忠贤，修政事，屈群策，收众心者，自立之本。训兵戎，择将帅，缮城池，饬戍守者，自立之具。以忍耻和戎为福，以息兵忘战为常，积安边之金缯，饰行人之玉帛，女真尚存，则用之女真，强敌更生，则施之强敌，此苟安之计也。陛下以自立为规模，则国势日张，人心日奋，虽强敌骤兴，不能为我患；以苟安为志向，则国势日削，人心日偷，虽弱虏仅存，不能无外忧。盖安危存亡，皆所自取。若夫当事变方兴之日，而示人以可侮之形，是堂上召兵，户内延敌也。微臣区区，窃所深虑。”反复数千言，帝纳之，遂罢金国岁币。

纲　以郑昭先签书枢密院事。

纲　乙亥，八年，春二月，雷孝友罢。

纲　三月，金主遣兵救燕，与蒙古兵遇于霸州，大溃。夏五月，中都留守右丞相完颜承晖自杀，蒙古遂入燕。

纲　秋七月，以郑昭先参知政事，曾从龙签书枢密院事。

纲　冬十一月，以真德秀为江东转运副使。

目　德秀朝辞，奏五事，一曰宗社之耻不可忘，言：“国家之于金虏，盖万世必报之雠，高宗、孝宗值其方强，不得已以太王自处，而以句践望后人。今天亡此胡，近在朝夕，诚能以待敌之礼而遇天下之豪杰，以遗虏之费而厉天下之甲兵，人心奋张，士气自倍，何惮于此虏而犹事之哉！且重于绝虏者，畏召怨而启衅也。然能不召怨于亡虏，而不能不启衅于新敌，权其利害，孰重孰轻？臣愿陛下勉句践之良图，惩绍兴之失策，则王业兴隆可冀矣。”二曰比邻之道不可轻，言：“鞑靼及山东之盗，苟得志而邻于吾，莫大之忧也。愿朝廷毋轻二贼，日夜讲其攻守之策，以逆杜窥窬之心。”三曰幸安之谋不可恃，言：“今之议者，大抵以金虏之存亡，为我欣戚。闻危蹙之报，则冀其非实；得安静之耗，则幸其必然；是犹以朽壤为垣，而望其能障盗贼也。愿陛下励自强之志，恢立武之经，毋以虏存为喜，虏亡为畏，则大势举矣。”四曰导谀之言不可听，言：“今边事方殷，正君臣戒惧之日。而荐绅大夫工为谀说，或以五福足恃为言。夫乾象告愆，迩日尤甚，其可恃谶纬不经之说，而忽昭昭之儆戒乎？惟陛下鉴天人之相因，察谀佞之有害，益修其本，以格天休，宗社之庆也。”五曰至公之论不可忽，言：“公论，国之元气也。元气痞鬲，不可以为人，公论湮郁，不可以为国。深惟今日，实公论屈伸之机。朝廷之上，若以言者为爱君，为报国，无猜忌之意，而有听用之诚，则公论自此愈伸。若以言者为沮事，为徼名，无听用之诚，而有猜忌之意，则公论自此复屈。夫公论伸屈，乃治乱存亡之所由分，故臣于篇终，反复极言，惟陛下亮臣愚忠也。”

纲　丙子，九年，春二月，东、西两川地大震。

目　马湖夷界山崩八十里，江水不通。

纲　夏四月，辽王留哥降蒙古。

纲　丁丑，十年，春二月，金尚书省请罢府州学生廪给，金主不许。

目　尚书省以军储不继，请罢州府学生廩给。金主曰：“自古文武并用，向在中都，设学养士，犹未尝废，况今日乎！其令仍旧给之。”

纲　夏四月，金人分道入寇，诏京湖、江淮、四川制置使赵方、李珏、董居谊饬兵御之。

纲　五月，赵方遣统制扈再兴、钤辖孟宗政等救枣阳，金人败走。

纲　太白经天。

纲　秋七月，李全率众来归。诏李珏等节制京东忠义军。

纲　八月，金以河南为中京。

纲　冬十二月，李全及其兄福袭金青、莒州，取之。

纲　戊寅，十一年，春正月，以李全为京东路总管。

纲　夏五月，金中都经略副使贾瑀杀苗道润，道润将张柔讨之，至紫荆关，遇蒙古，与战，被执，遂降蒙古。

目　道润素与瑀有隙，一日从数骑出，瑀伏甲射杀之。张柔檄召道润部曲，告以复雠之意，众皆罗拜，推柔为长。柔方会兵趣中山，而蒙古兵出自紫荆关；柔遇之，遂战于狼牙岭，柔马跌，为蒙古兵士所执。至军前，见主帅明安，柔立而不跪，左右强之，柔叱曰：“彼帅，我亦帅也。大丈夫死即死，终不偷生为他人屈！”明安壮而释之。其溃卒稍稍来集，明安恐柔为变，质其二亲于燕京。柔叹曰：“吾受国厚恩，不意猖獗至此。顾忠孝不两立，姑为二亲屈。”遂降，蒙古以柔为河北都元帅。

纲　秋八月，蒙古木华黎攻取金河东诸州郡，金元帅乌古论德升等死之。

目　木华黎围太原，环之数匝，金元帅乌古论德升力拒之。城破，德升至府署，谓其姑及妻曰：“吾守此数年，不幸力穷。”乃自缢而死。行省参政李革守平阳，兵少援绝，城陷。或谓革“宜上马突围出”，革叹曰：“吾不能保此，何面目见天子！汝辈可去矣。”遂自杀。节度使完颜讹出虎守汾州，元帅右监军纳合蒲剌都守潞州，城破，皆力战而死。

纲　冬十二月，金主珣遣使来求和，不纳。遂使其太子守绪会兵入寇。

纲　己卯，十二年，春正月，金人复寇西和、成、凤州，入黄牛堡，吴政拒战，死之。

纲　金人复大举围枣阳，赵方使知随州许国等率师攻唐、邓以救之。

目　完颜讹可围枣阳，方计其空巢穴而来，若捣其虚，则枣阳之围自解。乃命国及扈再兴引兵三万余，分二道出攻唐、邓二州，又命其子范监军，葵为后殿。

纲　以曾从龙同知枢密院事，任希夷签书院事。

目　希夷尝从朱熹学，笃信力行，为礼部尚书。以朱熹、张栻、吕祖谦皆已赐谥，而周敦颐、程颢、程颐、张载四人，为百代绝学之倡，尚未赠谥，乃上言乞定议赐谥，朝廷从之。

纲　三月，以郑昭先知枢密院事，曾从龙参知政事。

纲　夏四月，曾从龙罢。

纲　复以安丙为四川宣抚使。

目　兴元卒张福等作乱。四川大震。张方、魏了翁移书宰执，谓“安丙不起，则贼未即平，蜀未可定。虽贼亦曰：‘须安相公作宣抚使，事乃定耳。’”会诏丙为宣抚，知兴元府、利州路安抚使，民心始安。

纲　六月，安丙讨张福，诛之。

纲　孟宗政、扈再兴合击金人于枣阳，大败之，追至邓州而还。

纲　冬十二月，赵方使扈再兴、许国、孟宗政帅师分道伐金。

目　方以金人屡败，必将同时并攻，当先发以制之。乃遣再兴等帅师六万，分三道而进，戒之曰：“毋深入，毋攻城，第溃其保甲，毁其城砦，空其赀粮而已。”

纲　庚辰，十三年，秋八月，太子询卒。

纲　安丙遣兵会夏人伐金。

目　丙遣夏人书，定议同举伐金，约以夏兵野战，我师攻城。遂命利州统制王仕信帅师赴煕、秦、巩、凤翔，委丁焴节制，且传檄招谕陕西五路官吏军民。

纲　九月，夏人围金巩州，官军会之，不克而还。

纲　冬十一月，蒙古耶律楚材进庚午元历。

目　楚材，辽东丹王突欲八世孙，金尚书右丞履之子。贞祐三年，为中都行省员外郎，中都陷，遂降于蒙古。蒙古主尝访辽宗室，召楚材谓之曰：“辽、金世雠，吾为汝报之矣。”楚材对曰：“臣祖父以来，尝北面事之。既为臣子，岂敢复怀二心，雠君父邪！”蒙古主重其言，命处左右备访问。楚材通术数之学，尤邃于太玄。时从征西域，以金大明历不应，制庚午元历上之。蒙古主每征伐，必令楚材预卜吉凶，亦自灼羊胛以符之，然后行。

纲　辛巳，十四年，夏六月，立沂王嗣子贵和为皇子，更名竑。

目　帝以国本未立，命选太祖十世孙年十五岁以上者，教育宫中，如高宗择普安王故事。于是立贵和为皇子，以贵诚为秉义郎。贵诚初名与莒，燕懿王德昭之后，希瓐之子也，母全氏，家于绍兴山阴县。

初，庆元人余天锡为史弥远府童子师，性谨愿，弥远器重之。弥远在相位久，以帝未有储嗣，而沂靖惠王近属亦未有嗣，欲借沂王置后为名，阴择宗室中可立者，以备皇子之选。会天赐告还乡秋试，弥远密语之曰：“今沂王无后，宗子贤厚者幸具以来。”天锡渡浙，舟抵越西门，会天大雨，过全保长家避雨，保长知其为丞相客，具鸡黍甚肃。须臾有二子侍立，天锡异而问之，保长曰：“此吾外孙赵与莒、与芮也。日者尝言二儿后当极贵。”天锡因忆弥远言，及还临安，以告之。弥远命召二子来。保长大喜，鬻田，治衣冠，集姻党送之，且诧其遇。及见，弥远善相，大奇之，恐事泄不便，遽使复归。保长大惭。逾年，弥远忽谓天锡曰：“二子可复来乎？”天锡召之，保长辞谢不遣。弥远乃使天锡密谕保长曰：“二子，长者最贵，宜还抚于其父家。”遂载至临安。及贵和立为皇子，乃补与莒秉义郎，赐名贵诚，年十七矣。

纲　秋八月，任希夷罢，以宣绘同知枢密院事，俞应符签书院事。

纲　京湖制置大使赵方卒。

目　方病革，曰：“未死一日，当立一日纪纲。”及卒，人皆思之。方少从张栻学，初知青阳县，告其守史弥远曰：“催科不扰，是催科中抚字；邢罚无差，是刑罚中教化。”人以为名言。方守襄、汉十年，以战为守，合官民兵为一体，通制总司为一家，许国之忠，应变之略，隐然有樽俎折冲之风，故金人扰边，淮、蜀大困，而京西一境独全。能用名人，如陈、游九功辈，皆拔为大吏，扈再兴、孟宗政，皆自土豪推诚擢任，致其死力，卒为名将。故能藩屏一方，使朝廷无北顾之忧。

纲　九月，立宗室贵诚为沂王后。

目　贵诚凝重寡言，洁修好学，每朝参待漏，他人或笑语，贵诚独俨然，出入殿庭，矩度有常，见者敛容。弥远益异之，至是立为沂靖惠王后。

纲　冬十一月，四川宣抚使安丙卒，诏以崔与之为四川制置使，尽护蜀军。

目　丙在四川，以攻为守，威功甚著，朝廷赖之。及卒，诏与之尽护西蜀之师。与之开诚布公，拊循将士，人人悦服，军政复立。

纲　十二月，郑昭先罢。

纲　壬子，十五年，春正月朔，受“恭膺天命宝”于大庆殿，大赦。

目　初，镇江都统翟朝宗得玺于金师，献于朝。既而赵拱又得玉印，文与玺同而加大。朝廷喜，受之，行庆贺礼，大赦。贾涉遗书弥远，谓：“天意隐而难知，人事切而易见。当思今日人事，尚未有可答天意。”弥远不怿。

纲　夏五月，进封子竑为济国公，以贵诚为邵州防御使。

目　竑好鼓琴，史弥远买美人善鼓琴者纳诸竑而厚抚其家，使竑动息。美人知书慧黠，竑嬖之。时杨皇后专国政，弥远用事久，宰执、侍从、台谏、藩阃，皆所引荐，莫敢谁何，权势熏灼。竑心不能平，尝书杨后及弥远之事于几上，曰：“弥远当决配八千里。”又尝指宫壁舆地图琼、崖曰：“吾他日得志，置史弥远于此。”又尝呼弥远为“新恩”以他日非新州则恩州也。弥远闻之，大惧，思以处竑，而竑不知。

真德秀时兼宫教，谏竑曰：“皇子若能孝于慈母而敬大臣，则天命归之矣，否则深可虑也！”竑不听。一日，弥远为其父浩饭僧净慈寺，与国子学录郑清之登慧日阁，屏人语曰：“皇子不堪负荷，闻后沂邸者甚贤，今欲择讲官，君其善训导之，事成，弥远之坐即君坐也。然言出于弥远之口，入于君之耳，若一语泄，吾与君皆族矣！”清之曰：“不敢。”乃以清之兼魏忠宪王府学教授。

清之日教贵诚为文，又购高宗御书，俾习之。清之谒弥远，即示以贵诚诗文翰墨，誉之不容口。弥远尝问清之曰：“吾闻皇侄之贤已熟，大要竟何如？”清之曰：“其人之贤，更仆不能数，然一言以断之，曰‘不凡’。”弥远颔之再三，策立之意益坚。乃日媒蘗竑之失言于帝，觊帝废竑立贵诚，而帝不悟其意。

纲　六月，俞应符卒。

纲　秋八月，长星见西方。

目　蒙古耶律楚材谓其主曰：“女真将易主矣。”

纲　九月，以宣绘参知政事，程卓同知枢密院事，薛拯签书院事。

纲　冬十二月，以李全为保宁节度使、京东、河北镇抚副使。

目　初，全有战功，史弥远欲加全官，贾涉止之，及加节钺，涉叹曰：“朝廷但知官爵可以得其心，宁知骄则将至于不可劝邪！”

纲　蒙古铁木真入西域，屠蔑里城，灭回回国，大掠忻都而还。

目　蒙古主入西域，围塔里寒寨，拔之。进薄回回国，其主委国而去。蒙古主遂进次于忻都国铁门关。侍卫见一兽，鹿形马尾，绿色而独角，能为人言，谓之曰：“汝君宜早回。”蒙古主怪之，以问耶律楚材，对曰：“此兽名角端，解四夷语，是恶杀之象。今大军征西已四年，盖上天恶杀，遣之告陛下。愿承天心，宥此数国人命，实无疆之福。”蒙古遂大掠忻都而还。

纲　癸未，十六年，春三月，蒙古木华黎死于解州。

目　木华黎自河中帅师还，至解州而卒。木华黎雄勇善谋，与博尔术、博儿忽、赤老温俱以忠勇事其主，号为拨里班曲律，犹华言四杰也。四人之子孙皆领宿卫，号四怯薛，出官则为辅相焉。

纲　夏五月，蒙古初置达鲁花赤，监治郡县。

目　蒙古主以西域渐平，置达鲁花赤于各城，监治之。达鲁花赤，犹华言掌印官也。

纲　六月，程卓卒。淮东制置使贾涉卒。

纲　冬十二月，以许国为淮东制置使。

目　初，淮西都统许国奉祠家居，欲倾贾涉而代之，数言李全必反。涉卒，会召国入对，国疏“全奸谋益深，反状已著，非有豪杰，不能消弥”，盖自鬻也。遂易国文阶为淮东安抚制置使，兼知楚州。命下，闻者惊愕。淮东参幕徐晞稷雅意开阃，及闻国用，乃注释国疏以寄全，全不乐。

纲　金主珣卒，子守绪立。

纲　蒙古攻夏，夏主遵顼传国于其子德旺。

纲　甲申，十七年，春三月，召崔与之为礼部尚书，以郑损为四川制置使。与之辞，不拜。

纲　秋闰八月，帝崩。史弥远矫诏立沂王子贵诚，更名昀。尊皇后为皇太后，同听政。封皇子竑为济王，出居湖州。

目　八月丙戌，帝不豫。史弥远遣郑清之往沂王府，告贵诚以将立之意，贵诚默不应。清之曰：“丞相以清之从游久，故使布腹心。今不答一语，则清之将何以答丞相？”贵诚始拱手徐言曰：“绍兴老母在。”清之以告弥远，益相与叹其不凡。

壬辰，帝疾笃。弥远称诏，以贵诚为皇子，改赐名昀。闰月丁酉，帝崩。弥远遣皇后兄子谷、石，以废立事白后，后不可，曰：“皇子竑，先帝所立，岂敢擅变！”谷等一夜七往返，后终不许。谷等乃拜泣曰：“内外军民皆已归心，苟不立之，祸变必生，则杨氏无噍类矣！”后默然，良久曰：“其人安在？”弥远即于禁中遣快行宣昀，令之曰：“今所宣是沂靖惠王府皇子，非万岁巷皇子，苟误，则汝皆处斩！”昀入宫见后，后拊其背曰：“汝今为吾子矣。”弥远引昀至柩前，举哀毕，然后召竑。竑至，则昀已即位矣。遂称诏，以竑为开府仪同三司，封济阳郡王；尊杨皇后曰皇太后，垂帘同听政。诏遵孝宗故事，宫中自服三年丧。寻进封竑为济王，出居湖州。

纲　九月，诏傅伯成为显谟阁学士，杨简为宝谟阁学士，辞不至。

目　史弥远欲收众望，劝帝褒表老儒。遂诏傅伯成、杨简及柴中行俱奉朝请。伯成、简辞不至。

纲　以真德秀直学士院，魏了翁为起居郎。

目　初以德秀兼侍读，寻又以德秀直学士院，召魏了翁为起居郎。德秀之为起居舍人兼宫讲也，言事不避权贵，且惓惓于复雠，知弥远欲以爵禄縻天下士，慨然谓刘爚曰：“吾徒须急引去，使庙堂知世有不肯为从官者。”遂力请外。至是自知潭州召还，入对，劝帝容受直言，召用贤臣，固结人心为本；帝开纳之。

了翁当开禧初，以武学博士召试学士院。对策，谏开边事，御史徐柟劾了翁狂妄，了翁亦以亲老，出知嘉定府。寻筑室白鹤山下，以所闻于辅广、李燔者，开门授徒，士争负笈从之，由是蜀人尽知义理之学。及为潼川转运判官，上疏乞与周敦颐、张载、程颢、程颐赐爵定谥，示学者趋向，朝廷从之。

纲　追封希瓐为荣王，以其子与芮袭封奉祀。

纲　冬，以葛洪同签书枢密院事。





纲鉴易知录卷八六


南宋纪


理宗皇帝


纲　乙酉，理宗皇帝宝庆元年，春正月，湖州潘壬起兵，谋立济王竑；竑讨平之。史弥远矫诏杀竑，追贬为巴陵郡公。

纲　湖州人潘壬，与其从兄甫、弟丙，以史弥远废立，不平，乃遣甫密告谋立济王意于李全。全欲坐致成败，阳与之期日，遣兵应接，而实无意也。壬等信之，遂部分其众以待。及期，全兵不至。壬等惧事泄，乃以其党杂贩盐盗千余人，结束如全军状，扬言自山东来，夜入州城，求济王。王闻变，匿水窦中，壬寻得之，拥至州治，以黄袍加王身。王号泣不从，壬等强之，王不得已，乃与约曰：“汝能勿伤太后、官家乎？”众许诺。遂发军资库金帛、会子犒军。知州谢周卿，率官属入贺。壬等伪为李全榜揭于门，数史弥远废立罪，且曰：“今领精兵二十万，水陆并进。”人皆耸动，比明视之，则皆太湖渔人及巡尉兵卒耳。

王知事不成，乃遣王元春告于朝，而帅州兵讨壬，壬变姓名走楚州，甫、丙皆死。元春至行在，史弥远惧甚，急召殿司将彭壬帅师赴之，至则事平矣。壬至楚，将渡淮，为小校明亮所获，送临安斩之。弥远忌竑，诈言竑有疾，令余天锡召医入湖州视之。天锡至，谕旨逼竑缢于州治，以疾薨闻。寻诏追贬为巴陵郡公，改湖州为安吉州。

起居郎魏了翁、〔金部〕（考功）员外郎洪咨夔，相继言竑之冤。及礼部侍郎直学士院真德秀入对，因曰：“陛下初膺大宝，不幸处人伦之变有所未尽，流闻四方，所损非浅。霅川之变，非济邸本志，前有避匿之迹，后闻捕讨之谋，情状本末，灼然可考。愿诏有司，讨论雍熙追封秦邸舍罪恤孤故事，斟酌行之。虽济王未有子息，兴灭继绝，在陛下耳。”帝曰：“朝廷待济王亦至矣。”德秀曰：“若谓此事处置尽善，臣未敢以为然。观舜所以处象，则陛下不及舜明甚。人主但当以二帝、三王为师。”帝曰：“一时仓卒耳。”德秀曰：“此已往之咎。愿陛下进德修学，以掩前失。”

纲　二月，李全作乱，焚楚州，许国走死。以徐晞稷为制置使，抚之。

目　许国至镇，李全妻杨氏郊迓，国辞不见；杨氏惭而归。国既视事，痛抑北军，有与南军竞者，无曲直，偏坐之，犒赏十损八九。全自青州还楚州，上谒，国端坐纳全拜，不为止。全退，怒，自计曰：“彼所争者，拜耳。拜而得志，吾何爱焉！”更折节为礼。因会集间，出劄白事，国见其细故，判从之，全即席再拜谢。自是动息必请，得请必拜，国大喜，语家人曰：“吾折伏此虏矣！”全往青州，遂遣刘庆福还楚为乱。至是，国晨起视事，忽露刃充庭，国厉声曰：“不得无礼！”矢已及颡，流血蔽面而走。乱兵悉害其家，大纵火焚官寺。亲兵数十人翼国登城楼，缒城走。明日，国缢于途。

事闻，史弥远惧激他变，欲事含忍，以徐晞稷尝倅楚守海，得全欢心，乃授晞稷制使，令屈意抚全。全闻国死，白青州还楚，佯责庆福不能弹压，致忠义之哄，斩数人，上表待罪；朝廷不问。晞稷至楚，全及门，下马拜庭下，晞稷降等止之，贼众乃悦。

纲　三月，葬永茂陵。

纲　夏四月，太后以疾罢听政。

纲　五月，李全袭彭义斌于恩州，义斌败之。

目　许国既死，李全牒彭义斌于山东，曰：“许国谋反，已伏诛矣，尔军并听我节制。”义斌大骂曰：“逆贼！背国厚恩，擅杀制使，我必报此雠！”乃斩赍牒人，南向告天誓众。见者愤激。五月，全自青州攻东平，不克。乃攻恩州，义斌出兵与战，全败走。义斌致书沿江制置使赵善湘曰：“不诀逆全，恢复不成。但能遣兵扼淮，进据涟、海以蹙之，断其南路，此贼必擒。贼平之后，收复一京、三府，然后义斌战河北，盱眙诸将、襄阳骑士战河南，神州可复也。”盱眙四总管亦各遣使致书乞助讨贼，知扬州赵范亦以为言，史弥远令谕范毋出位专兵，各享安靖之福。范复以书力论之，弥远不听。

纲　六月，加史弥远太师，封魏国公。

纲　彭义斌围东平，严实请和。秋七月，义斌徇真定，实以蒙古兵来袭，义斌死之。京东州县尽陷。

纲　窜大理评事胡梦昱于象州。

目　梦昱上书言济王不当废，引晋太子申生、汉戾太子，及秦王廷美之事为证，言甚切直。史弥远讽御史李知孝劾之，除名，羁管而卒。

纲　赠张九成官爵，录程颐后。

帝以九成正色立朝，有中兴明道之功，赠太师，追封祟国公。九成研思经学，多所训解，然早与学佛者游，故议论多偏。寻又诏求程颐后，得四世孙源，以为藉田令。

纲　以梁成大为监察御史，罢直学士院真德秀、〔金部〕（考功）员外郎洪咨夔。

目　时论济王事者众，史弥远患之。成大以知县秩满待选，谄事弥远家干者万昕。昕一日言真德秀当逐。成大曰：“某若入台，必能办此事。”昕为达其语，遂擢御史，成大因与莫泽、李知孝共为弥远鹰犬，凡忤弥远意者，三人必相继击之。于是给事中王塈等，驳德秀所主济王赠典，莫泽等继劾之，遂命提举玉隆宫。咨夔亦言济王冤，成大等复交劾之，镌二秩。由是名人贤士，排斥殆尽，人目成大、知孝、与泽为“三凶”，且谓成大为“成犬”。

纲　冬十一月，以薛拯参知政事，葛洪签书枢密院事。

纲　以李知孝为右正言。

纲　贬魏了翁官，居之靖州。罢真德秀祠禄。

纲　胡梦昱贬时，魏了翁出关饯之，李知孝遂指了翁首倡异论，将击之，弥远犹畏公议，外示优礼，改权工部侍郎。了翁力以疾辞，乃出知常德府。越二日，谏议大夫朱端常劾了翁欺世盗名，朋邪谤国；德秀奏劄诋诬。诏了翁落职，靖州居住；德秀落焕章阁待制，罢祠。梁成大贻书所亲曰：“真德秀乃真小人，魏了翁乃伪君子，此举大快公论。”识者笑之。

了翁至靖，湖、湘、江、浙之士，不远千里负书从学。乃著九经要义百卷，订定精密，先儒所未有也。德秀既归浦城，修读书记，语门人曰：“此人君为治之门，如有用我者，执此以往。”

纲　丙戌，二年，春正月，赠陆九龄等官，赐谥。录张栻、吕祖谦、陆九渊后。

目　诏赠陆九龄直秘阁，谥文达；沈焕直华文阁，谥端宪。录张栻、吕祖谦、陆九渊子孙官各有差。九龄，抚州金溪人。幼颖悟端重，秦桧当国，程氏学废，九龄独尊其说，举进士，调兴国教授，严规矩，劝绥引翼，士类兴起。改全州教授，卒。张栻尝与讲学，期以任道之重。吕祖谦尝称之曰：“所志者大，所据者实。”

九渊，九龄弟，生而颖异。与其兄自相师友，和而不同。其教人不用学规，有小过，言中其情，或至流汗；有怀于中而不能自晓者，为之条析其故，悉如其心；亦有相去千里，闻其大槩而得其为人。后以将作监丞奉祠还乡，学者称为象山先生。

九渊尝谓学者曰：“汝耳自聪，目自明，事父自能孝，事兄自能弟，本无欠阙，不必他求，在乎自立而已。”又曰：“此道与溺于利欲之人言犹易，与溺于意见之人言却难。”或劝其著书，九渊曰：“学苟知道，六经皆我注脚。”及知荆门军，政行令修，民俗为变。卒，谥曰文安。

九渊尝与朱熹会于鹅湖，辨论多不合，及熹与至白鹿洞，九渊为讲君子小人喻义利一章，熹以为切中学者隐微深痼之病。至于无极而太极之辨，则贻书往来，论辨不置焉。其次兄九韶，亦学问渊粹，人称为梭山先生。

九渊门人，其最著者曰袁燮、杨简、沈焕、舒璘。燮，端粹专静，为国子祭酒，延见诸生，必迪以反躬切己、忠信笃实是为道本，闻者竦然有得。每言：“人心与天地一本，精思以得之，兢业以守之，则与天地相似。”简，笃学力行，为政设施，皆可为后世法。所著礼书行于时。焕，定海人，乾道中为太学录，以所躬行者淑诸人。同僚忌其立异，或劝其“姑营职，道未可行也。”焕曰：“道与职有二乎？”适私试发策，引孟子“立乎人之本朝而道不行，耻也。”言路以为讪己，请黜之，遂为高邮军教授，终于舒州通判。焕，人品高明，不苟自恕，常曰：“昼观诸妻子，夜卜诸梦寐，两者无愧，始可以言学。”璘，刻苦磨厉，改过迁善，从张栻及九龄游。及闻朱熹、吕祖谦讲学于婺，徒步往谒之。乾道中为徽州教授，作诗礼讲解，仕终宜州通判。

纲　二月，建昭勋祟德阁。

纲　三月，蒙古围李全于青州。

目　全粮援路绝，与兄福谋，福曰：“二人俱死，无益也。汝身系南北轻重，我当死守孤城；汝间道南归，提兵赴援，可寻生路。”全曰：“数十万勍敌，未易支也！全朝出，城夕陷，不如兄归。”于是全留青，福还楚。

纲　秋七月，夏主德旺以忧卒，弟子立。

纲　八月，卫泾卒。

纲　徐晞稷罢，以刘琸为淮东制置使。

纲　冬十一月，盱眙忠义夏全作乱，逐刘琸，以众降金。

纲　丁亥，三年，春正月，以姚翀为淮东制置使。

纲　赠朱熹太师、信国公。

目　熹先谥曰文。至是，诏曰：“朕观朱熹集注大学、论语、孟子、中庸，发挥圣贤蕴奥，有补治道。朕励治讲学，缅怀典刑，可特赠熹太师，追封信国公。”逾月，熹子工部侍郎在入对，言人主学问之要，帝曰：“先卿中庸序，言之甚详，朕读之不释手，恨不与之同时也。”绍定中改封徽国公。

纲　夏五月，李全以青州降蒙古。

纲　六月，楚州忠义李福作乱，逐姚翀。诏以统制杨绍云兼淮东制置使，改楚州为淮安军。

纲　蒙古铁木真灭夏，以夏主归。

目　时诸将争掠子女财帛，耶律楚材独取书数部，大黄两驼而已。既而军士病疫，唯得大黄可愈，楚材用之，所活万人。

纲　秋七月，张林等归淮安，讨李福，斩之。

纲　八月，蒙古以李全行省事于山东、淮南，全自青州复入淮安，杀张林。

纲　冬十二月，蒙古铁木真死于六盘山，少子拖雷监国。

目　蒙古主在位二十二年，卒年六十六，庙号太祖。凡四子：长曰术赤，性卞急而善战，早死；二曰察合歹，性慎密，为众所畏；三曰窝阔台；四曰拖雷。铁木真死，拖雷监国。

目　蒙古入西和州，知州事陈寅死之。

目　蒙古兵薄西和城，寅率民兵昼夜苦战，援兵不至，城遂陷。寅谓妻杜氏曰：“若速自为计。”杜厉声曰：“安有生同君禄，死不共王事者？”即饮药自杀，二子及妇俱死母傍，寅敛而焚之，乃自伏剑死。宾客同死者二十八人。

纲　戊子，绍定元年，春三月，金将完颜陈和尚大败蒙古兵于大昌原。

目　蒙古兵入大昌原，金将完颜陈和尚以四百骑大败蒙古八千之众，士气皆倍，盖自有蒙古之难二十年间，始有此捷，奏功第一，名震关中。

纲　冬十二月，以薛拯知枢密院事，袁绍同知院事，郑清之签书院事，葛洪参知政事。

纲　己丑，二年，秋八月，蒙古窝阔台立。

纲　庚寅，三年，春三月，复起赵范、赵葵节制镇江、滁州军马。

纲　夏五月，以李全为彰化、保康节度使、京东镇抚使；全不受命，遂罢知扬州翟朝宗。

目　全自还楚，即厚募人为兵，不限南北。全知东南利舟楫，谋习水战，米商至，悉并舟籴之，留其舵工，以一教十。又遣人泛江湖市桐油黏筏，厚募南匠，大治舭船，自淮口及海相望。时时试舟于射阳湖及海洋。复以粮少为辞，遣海舟自苏州洋入平江、嘉兴告籴，实欲习海道以觇畿甸。且欲销朝廷兵备，乃遣军士穆椿潜入京师皇城纵火，焚御前军器库，于是先朝兵甲尽丧。及全粜麦舟过盐城，知扬州翟朝宗嗾尉兵夺之。全怒，以捕盗为名，水陆数万，径捣盐城；戍将陈益、楼强、知县陈遇皆遁，全入城据之。留郑祥、董友守盐城，而自提兵还楚州，以状白于朝曰：“遣兵捕盗，过盐城，县令自弃城遁去，虑军民惊扰，不免入城安众。”朝廷乃授全节钺，令释兵，命制置司干官往谕之。全曰：“朝廷待我如小儿，啼则与果。”不受制命。朝廷为罢朝宗，命通判赵璥夫摄州事。赵范、赵葵深以全必反为虑，累疏力言之，史弥远不纳。

纲　冬十月，以赵善湘为江淮制置使。

目　李全反谋益急，执政多不以为意，独郑清之深忧之，力劝帝讨全。帝乃以赵善湘制置江淮，许便宜从事，然犹有内图进讨，外用调停之说，惟赵范、赵葵兄弟力请进兵讨之。

纲　十二月，李全寇扬州，赵范、赵葵会师击败之。

纲　以郑清之参知政事，乔行简同签书枢密院事。

纲　立皇后谢氏。

目　后，天台人，丞相深甫之孙也。生而黧黑，翳一目。父渠伯早世，产业破坏，后躬亲汲饪。帝即位，议择中宫，杨太后以深甫有援己功，命选谢氏女。谢氏独后在室，兄弟欲纳入宫，诸父榉伯不可，曰：“即奉诏纳女，当厚奉资装，异时不过一老宫婢，事奚益？”会元夕，县有鹊来巢灯山，众以为后妃之祥，榉伯不能止，乃共送后就道。后旋病疹，良已，肤蜕莹白如玉，医又药去翳，遂与贾涉女同入宫。贾女有殊色，帝欲立之，太后曰：“谢女端重有福，宜正中宫。”左右亦相窃语曰：“不立真皇后，乃立假皇后邪？”帝不能夺。贾妃专宠后宫，后处之裕如，不以介怀，太后益贤之，帝礼遇日加。

纲　辛卯，四年，春正月，赵范、赵葵大败李全于扬州城下，全走死新塘。

纲　夏五月，赵范、赵葵等收复淮安。

纲　秋八月，蒙古主以耶律楚材为中书令。

纲　九月，太庙火。冬十二月，新作太庙。

纲　壬辰，五年，春正月，以孟珙为京西兵马钤辖，屯枣阳。

目　初，珙父宗政知枣阳，招唐、邓、蔡州壮士三万余人，号忠顺军，命江海统之，众不服；制置司以珙代海，珙分其军为三，众皆帖然。珙又创平堰于枣阳，自城至军西十八里，由八垒河轻渐水侧，水跨九阜，建通天槽八十有三丈，溉田十万顷，立十庄、三辖，使军民分屯，边储丰足。珙又命忠顺军家自畜马，官给刍粟，马益蕃息。至是以母忧起复，驻札枣阳。

纲　以史嵩之为京湖制置使。

纲　蒙古窝阔台自白坡渡河，次郑州，使其将速不台围金汴京。

纲　金完颜合达、移剌蒲阿引军援汴，及蒙古拖雷战于三峰，大败，忠孝军总领完颜陈和尚死之。

纲　金遣曹王讹可为质于蒙古，请和。夏四月，蒙古退军河、洛。

纲　秋七月，以陈贵谊同签书枢密院事。

纲　蒙古国安用降金，金封为兖王，行东京尚书省事，赐姓名完颜用安。

纲　闰九月，彗出于角。

纲　冬十月，金盱眙守将以城来归，诏改为昭信军。

纲　蒙古拖雷死。

目　拖雷生六子：长蒙哥，次术儿哥，三忽睹都，四忽必烈，五旭烈，六阿里不哥。

纲　十二月，皇太后杨氏崩。

纲　蒙古遣使来议伐金，许之。

目　蒙古再遣王檝来京湖议夹攻金。史嵩之以闻，朝廷皆以为可遂复雠之举，独赵范不喜，曰：“宣和海上之盟，厥初甚坚，迄以取祸，不可不鉴。”帝不从，命嵩之报使许之。嵩之乃遣邹伸之往报，蒙古许俟成功，以河南地来归。

纲　金主守绪出奔河北，蒙古速不台复围汴。

纲　癸巳，六年，春正月，金主守绪济河，使完颜白撒攻卫州，与蒙古兵战，大败，金主走归德。白撒伏诛。

纲　金汴京西面元帅崔立作乱，以梁王从恪监国而幽之，自为太师、尚书令、都元帅，以城降蒙古。

纲　夏四月，金崔立执其主之后妃及梁王从恪等送蒙古军。蒙古速不台杀从恪等，以后妃北还。

纲　六月，蒙古取洛阳，金中京留守强伸死之。

纲　金主守绪走蔡州。

纲　蒙古以孔元措袭封衍圣公。

纲　秋八月，史嵩之以兵会蒙古将塔察儿伐金。

纲　九月，金人来乞粮，不许。

目　金使完颜阿虎带来乞粮，将行，金主谕之曰：“宋人负朕深矣，朕自即位以来，戒饬边将，无犯南界，边臣有请征讨者，未尝不切责之。今乘我疲弊来攻，彼为谋亦浅矣。蒙古灭国四十，以及西夏；夏亡，及于我；我亡，必及于宋。唇亡齿寒，自然之理。若与我连和，所以为我者，亦为彼也。卿其以此意晓之。”阿虎带至，朝廷不许。

纲　蒙古塔察儿围金蔡州，冬十月，史嵩之使孟珙等帅师会之。

纲　封史弥远为会稽郡王，奉朝请。弥远寻卒。

目　弥远以疾求解政。诏“弥远有定策大功，勤劳王室，宜加优礼。”于是封会稽郡王，奉朝请。越八日而卒。弥远为相，凡二十六年，用事专且久，权倾内外。初欲反韩侂胄所为，故收召贤才老成，布于朝廷。及济王不得其死，论者纷起，遂专任俭壬，以居台谏，一时君子贬斥殆尽。帝德其立己，惟言是从，故恩宠终其身。

纲　十一月，刑部侍郎梁成大等有罪，免。

目　时成大权刑部侍郎，有旨黜之。既而台臣交劾刑部尚书兼给事中莫泽贪淫忮害，工部尚书李知孝侵欲亡厌，皆罢之。盖三人皆党附史弥远，排斥诸贤；而成大尤心术峻，凡可贼害忠良者，率攘臂为之，虽知孝亦鄙其为人，至曰：“所不堪者，他日与成大同传耳！”卒皆贬死，天下快之。

纲　诏改元。

目　史弥远卒，帝始亲政，励精求治。郑清之亦慨然以天下为己任，收召贤才，擢之朝廷。下诏改明年纪元端平。

纲　曾从龙、宣绘免。

纲　以洪咨夔、王遂为监察御史。

目　帝亲政五日，即召咨夔为礼部员外郎。入对，帝问以今日急务，咨夔言：“进君子，退小人，开诚心，布公道。”因乞召用崔与之、真德秀、魏了翁，帝纳之。翌日，与王遂并拜御史。咨夔谓遂曰：“朝无台谏久矣，要当极本原而先论之。”因上疏乞权归人主，政出中书，以致平治之道。且劾资政殿学士袁韶仇视善类，谄附史弥远；诏夺韶祠禄。又论赵善湘、郑损、陈纳赂史弥远，怙势肆奸，失江淮、荆襄、蜀汉人心，罪状显著；诏善湘有讨李全功，特寝免。、损皆落职。

纲　十二月，薛极免。

目　极与胡榘、聂子述、赵汝述附史弥远，最亲用事，时人谓之“四木”。

纲　甲午，端平元年，春正月，金主守绪传位于其宗室承麟。孟珙以蒙古兵入蔡州，守绪及其尚书右丞完颜忽斜虎死之，承麟为乱兵所杀，金亡。

纲　以陈、蔡西北地分属蒙古，蒙古以刘福为河南道总管。史嵩之使孟珙等分屯京西。

纲　三月，以贾贵妃弟似道为藉田令。

目　似道，涉之子，少落魄为游博，不事操行，以荫补嘉兴司仓，帝以贵妃故，累擢藉田令。恃宠不检，日纵游诸妓家，至夜即燕游湖上不返。帝尝夜凭高望西湖中灯火异常时，语左右白：“此必似道也。”明日询之，果然。使京尹史岩之戒之，岩之对曰：“似道虽有少年气习，然其才可大用也。”

纲　夏四月，献金俘于太庙，论功行赏有差。

目　史嵩之遣使以孟珙所获金俘囚张天纲、完颜好海等献于临安。四月丙戌，备礼告于太庙，加孟珙带御器械，江海以下论功行赏有差。知临安府薛琼问天纲曰：“有何面目到此？”天纲曰：“国之兴亡，何代无之。我金之亡，比汝二帝何如？”琼叱之。明日，奏其语，帝召天纲问曰：“汝真不畏死邪？”天纲对曰：“大丈夫患死之不中节耳，何畏之有！”因祈死不已，帝不听。初，有司令天纲具状，必欲书金主为“虏主”，天纲曰：“杀即杀，焉用状为！”有司不能屈，听其所供，天纲但书“故主”而已。闻者怜之，后莫知其所终。

监察御史王遂言：“史嵩之本不知兵，矜功自侈，谋身诡秘，欺君误国，留之襄阳一日，则有一日之忧。”不报。洪咨夔亦言：“残金虽灭，邻国方强，亦严守备，犹恐不逮，岂可动色相贺，涣然解体，以重方来之忧！”帝嘉纳之。

纲　五月，赐黄榦、李燔、李道传等谥，录其子。

目　诏：“榦、燔、道传及陈宓、楼昉、徐瑄、胡梦昱等，阨于权奸，而各行其志，没齿无怨，其赐谥复官，录用其子。”

纲　六月，以曾从龙参知政事，乔行简知枢密院事，郑性之签书院事。

纲　诏复故济王竑官爵。

纲　赵范、赵葵请复三京，诏知庐州全子才会兵趋汴，金故将李伯渊等诛崔立以降。

目　范、葵欲乘时抚定中原，建守河、据关、收复三京之议，朝臣多以为未可，独郑清之力主其说。乃命赵范移司黄州，刻日进兵。范参议官邱岳曰：“方兴之敌，新盟而退，气盛锋锐，宁肯捐所得以与人邪！我师若往，彼必突至，非惟进退失据，开衅致兵必自此始。且千里长驱以争空城，得之当勤馈饷，后必悔之。”范不听。史嵩之亦言荆襄方尔饥馑，未可兴师。杜杲复陈守境之利，出师之害。乔行简时在告，上疏曰：“八陵有可朝之路，中原有可复之机，以大有为之资，当大有为之会，则事之有成，固可坐而策也。臣不忧师出之无功，而忧事力之不可继，有功而至于不可继，则其忧始深矣。夫规恢进取，必须选将练兵，丰财足食；而今将乏卒寡，财匮食竭，臣恐北方未可图，而南方已先骚动矣。愿坚持圣意，定为国论，以绝纷纷之说。”皆不听。而诏知庐州全子才合淮西兵万人赴汴。

时汴京都尉李伯渊、李琦、李贱奴等，为崔立所侮，谋杀之，及闻子才军至，伯渊以书约降，而阳与立谋备御之策。六月，伯渊烧封丘门，约立视火，仓猝中就马上抱立，刺杀之，遂以城降。

纲　赵葵帅师会全子才于汴。秋七月，葵将杨谊等入洛阳。

目　全子才次于汴，赵葵自滁州以淮西兵五万趋汴以会之。葵谓子才曰：“我辈始谋据关守河，今已抵汴半月，不急攻洛阳、潼关，何待邪？”子才以粮饷未集对，葵督促益急，乃檄钤辖范用吉等提兵万三千，命淮西制置司机宜文字徐敏子为监军，先命西上，又命杨谊以庐州强弩军万五千继之，各给五日粮。七月，徐敏子启行，遣军正将张迪以二百人趋洛阳。迪至城下，城中寂然无应者，至晚，有民庶三百余家登城投降，迪与敏子遂帅众入城。蒙古闻之，复引兵南下。

纲　八月，朱扬祖还自河南。

目　先是遣太常簿朱扬祖诣河南省谒八陵，至是还，扬祖以八陵图上进。帝问诸陵相去几何及陵前涧水新复，扬祖悉以对。帝忍涕太息久之。

纲　蒙古复引兵至洛阳城下，杨谊军溃，赵葵、全子才遂弃汴而归。

目　徐敏子入洛之明日，军食已竭，乃采蒿和面作饼而食之。杨谊至洛东三十里，方散坐蓐食，而蒙古伏兵突起深蒿中，杨谊仓卒无备，师遂大溃，谊仅以身免。八月朔，旦，蒙古兵至洛阳城立寨，敏子与战，胜负相当。士卒乏粮，因杀马而食，敏子等不能留，乃班师。赵葵、全子才在汴，亦以史嵩之不致馈，粮用不继；所复州郡率皆空城，无兵食可因，遂皆引师南还。赵范以入洛之师败绩，上表劾葵、子才轻遣偏师，赵楷、刘子澄参赞失计，师退无律，致后阵覆败。诏葵、子才削一秩，余贬秩有差。郑清之力辞解政，不许。乔行简上言：“三京挠败之余，事与前异，但当益修战守之备。”帝嘉纳之。

纲　京湖制置使史嵩之免。九月，以赵范代之。

纲　召真德秀为翰林学士，魏了翁直学士院。

目　帝因民望召还二人。德秀入对，帝迎谓曰：“卿去国十年，每切思贤。”德秀以大学衍义上进，因言于帝曰：“‘天之所助者顺，人之所助者信。’天厌夷德久矣，陛下倘能敬德以迓续休命，中原终为吾有；若徒以力求之而不反其本，天意难测，臣实忧之。”了翁入对，言事剀切，反复利害之端，至漏下四十刻乃退，帝皆嘉纳之。

纲　冬十月，陈贵谊卒。

纲　诏真德秀进讲大学衍义。

纲　十二月，蒙古使王檝来。

目　蒙古使王檝来言曰：“何为而败盟也？”自是河、淮之间，无宁日矣。

纲　安南入贡。

纲　乙未，二年，春正月，以程芾为蒙古通好使。

纲　诏孟珙屯黄州。

目　珙留襄阳，招中原精锐之士万五千人，分屯漅北、樊城、新野、唐、邓间，以备蒙古，名镇北军。诏以珙为襄阳都统制，入对，授主管侍卫马军司公事，时暂黄州驻劄。朝辞，帝问恢复，珙对曰：“愿陛下宽民力，蓄人材，以俟机会。”帝问和议，珙对曰：“臣介胄之士，当言战，不当言和。”赐赍甚厚。珙至黄，增陴浚隍，搜访军实，边民来归者日以千数，为屋三万间以居之，厚加赈贷。又虑军民杂处，因高阜为齐安、镇安二砦，以居诸军。

纲　三月，以真德秀参知政事，陈卓同签书枢密院事。夏五月，德秀卒。

目　德秀拜参知政事时已得疾，遂三上表乞祠，帝不得已，授资政殿学士，提举万寿宫。逾旬而卒，赠银青光禄大夫，谥文忠。德秀立朝不满十年，奏疏将数十万言，皆切当世要务，直声震朝廷。四方文士诵其文，想见风采。及宦游所至，惠政深洽，不愧甚言。由是中外交颂，史弥远忌之，辄摈不用，而声闻愈彰。及归朝将大用，则既衰矣。然自韩侂胄立伪学之名以锢善类，凡近世大儒之书，皆显禁绝之。德秀晚出，独慨然以斯文自任，讲习而服行之。党禁既开，正学遂明于后世，德秀之力为多。

纲　六月，葛洪免，召崔与之参知政事，不至。

目　与之自成都乞归广州，每有除命，皆力辞不起。及拜广东安抚，会摧锋军士作乱，与之肩舆登城，叛兵望之，俯伏听命而散。因即家治事。帝注想弥切，召参大政，与之力辞，帝乃遣使趣之，且访以政事之当行罢者，人才之当用舍者。与之上疏曰：“天生人才，自足以供一代之用，惟辨其君子小人而已。忠实而有才者，上也；才不高而忠实存者，次也；用人之道，无逾于此。”帝嘉纳之，召命益力。与之控辞至十三疏，不许。

纲　蒙古主使其子阔端等分道入寇。

目　蒙古主命子阔端、将塔海等侵蜀，忒木及张柔等侵汉口，温不花及察罕等侵江淮，又命侄蒙哥征西域，唐古鲁火赤伐高丽。

纲　冬十二月，以魏了翁同签书枢密院事，督视江淮、京湖军马。

目　了翁在朝凡六月，前后二十余疏，皆当世急务。帝将引以共政，而忌者相与合谋排摈之，且言了翁知兵体。乃命出视师，赐便宜诏书如张浚故事。陛辞，御书唐严武诗及“鹤山书院”四大字赐之。了翁开幕府于江州，以吴潜为参谋官，赵善瀚、马光祖为参议官。

纲　曾从龙卒，以余嵘同签书枢密院事。

纲　蒙古阔端入沔州，杀知州事高稼，进围青野原，利州统制曹友闻将兵救却之。

纲　丙申，三年，春正月，蒙古将忒木寇江陵。

目　统制李复明死之。

纲　二月，召魏了翁还签书枢密院事，固辞不拜。

目　廷臣多忌了翁者，故谋假出督以外之。甫二旬，复以建督为非，召之还，而帝不悟。于是了翁固辞求去。

纲　以陈为沿江制置使，史嵩之为淮西制置使。

纲　三月，襄阳将王旻等作乱，以城降蒙古。

纲　赵范在襄阳，以北军将王旻、季伯渊、樊文彬、黄国弼等为腹心，朝夕酣狎，了无上下之序，民讼边防，一切废弛。既而南北军交争，范失于抚驭，于是旻、伯渊焚襄阳城郭、仓库，相继降于蒙古。诏削赵范三官，仍旧职任。

纲　夏四月，魏了翁罢。

目　了翁乞归田里，不允，以资政殿学士知潭州。时殿中侍御史李韶讼曰：“了翁刻志问学，几四十年，忠言谠论，载在国史。比者枢庭之诏，未几改镇，改镇未久，有旨予祠，不知国家人才，烨然有称如了翁者几人？愿亟召还，处以台辅。”不报。

纲　下诏罪己。

目　时师屡为蒙古所败，襄、汉、淮、蜀日事兵争，帝悔前事，命学士吴泳草诏罪己。泳以监察御史王万忠伉有大志，精于边防，以诏意访之。万曰：“兵固失矣，言之甚，恐亦不可。今边民生意如发，宜以振厉奋发，兴感人心。”因为条具沿边事宜。泳从其言，草诏上进，其略有曰：“数年之间，多难已甚，属雠金之浸灭，而蒙古之与邻。逮合谋成破蔡之功，恐假道有及虞之势。心之忧矣，脐可噬乎！”又曰：“兵民之死战斗，户口之困流离，室庐靡存，骼胔相望。是皆朕明不能烛，德有未孚，上无以格天心，下无以定民志。今方施令发政，以为绥辑之图，补卒搜乘，以严守御之备，想疮痍之溢目，如疾病之在身。”

纲　五月，以赵葵为淮东制置使。

纲　秋七月，陈卓罢，以郑性之参知政事，李鸣复签书枢密院事。

纲　八月，赵范有罪免。

纲　蒙古陷枣阳军、德安府。

目　初，蒙古破许州，获金军资库使姚枢，杨惟中见之，以兄事枢。时北庭无汉人士大夫，太祖见枢至，甚喜，特加重焉。及阔端南侵，俾枢从。至是破枣阳，忒木欲坑士人，枢力与辨，得脱死者数十人。继拔德安，得赵复。复以儒学见重于世，其徒称为江汉先生。既被获，不欲北行，力求死所。枢止与共宿，譬说百端，曰：“徒死无益，随吾而北，可保无他也。”至燕，名益大著，学徒百人，由是北方始知学经，而枢亦初得睹程、朱性理之书。

纲　九月，有事于明堂，大雨，震电。郑清之、乔行简免。召崔与之为右丞相兼枢密使，复辞不至。

纲　曹友闻与蒙古战于阳平关，败绩，死之。蒙古阔端遂入成都。

纲　冬十月，蒙古陷文州，知州事刘锐等死之。

目　阔端兵离成都入文州，知州刘锐、通判赵汝向乘城固守，昼夜搏战。逾月，援兵不至，锐度不免，集其家人，尽饮以药，皆死。家素有礼法，幼子才六岁，饮药时犹下拜受之，左右感动。城破，锐及其二子自刎死。汝向被执，脔杀之，军民同死者数万。

纲　封陈日煚为安南王。

纲　十一月，以乔行简为左丞相兼枢密使。

纲　蒙古兵入淮西，诏史嵩之、赵葵、陈分道拒之。

纲　孟珙引兵败蒙古忒木于江陵。

纲　蒙古将察罕寇真州，知州事邱岳败之。

纲　复成都。





纲鉴易知录卷八七


南宋纪


理宗皇帝


纲　丁酉，嘉熙元年，春正月，以李埴同知枢密院事，宣抚四川。

纲　二月，以郑性之知枢密院事，邹应龙签书院事，李宗勉同签书院事。李鸣复罢。

纲　诏经筵进讲朱熹通鉴纲目。

纲　三月，资政殿学士魏了翁卒。

纲　夏五月，临安大火。

目　临安大火，自巳至酉，烧民庐五十三万。士民上书咸诉济王之冤，进士潘牥对策亦以为言，并及史弥远。侍御史蒋岘，弥远之党也，上疏谓：“火灾天数，何预故王？”遂劾方大琮、王迈、刘克庄等鼓扇异论，并斥牥性同逆贼，语涉不顺，请皆论以汉法。自是群臣无敢复言济王冤矣。

纲　六月，邹应龙罢。秋八月，以李鸣复参知政事，李宗勉签书枢密院事。

纲　蒙古校儒士于诸路。

目　耶律楚材奏：“制器者必用良工，守成者必用儒臣。儒臣之事业，非积数十年殆未易成也。”蒙古主曰：“果尔，可官其人。”楚材请校试之，乃命税课使刘中、杨奂随郡考试，以经义、词赋、论分为三科，儒人被俘为奴者亦令就试，其主匿弗遣者死，得士凡四千三十人，免为奴者四之一。楚材又请一衡量，立钞法，定均输，庶政略备，民稍苏息。

纲　冬十月，蒙古寇安丰，知军事杜杲力战御之，蒙古引还。

目　蒙古口温不花攻黄州，孟珙帅师救却之。遂攻安丰。杜杲缮完守御，蒙古以火炮焚楼橹，杲随陷随补完。蒙古令拔都鲁斫牌杈木。拔都鲁者，皆死囚为之，攻城以自赎。杲募善射者用小箭射其目，拔都鲁多伤而退。会池州都统制吕文德突围入城，合力捍御，蒙古引去，淮右以安。文德，安丰人，魁梧勇悍，尝鬻薪城中，赵葵见其遗屦长尺有咫，异而访之，值文德出猎，暮负虎鹿各一而归，召置帐下，遂累功劳，超擢军职。

纲　戊戌，二年，春正月，以余天锡同签书枢密院事。

纲　二月，以史嵩之参知政事，督视京湖、江西军马，置司鄂州。

纲　夏六月，李埴卒。

纲　秋七月，以赵以夫同知枢密院事。

纲　九月，蒙古围庐州，杜杲败走之。

目　蒙古察罕帅兵号八十万围庐州，期破庐后造舟巢湖以窥江左。于壕外筑土城六十里，穿两壕，攻具皆数倍于攻安丰时。杜杲极力守御，蒙古筑坝高于城楼，杲以油灌草，即坝下炼之，皆为煨烬。又于串楼内立雁翅七层，俄炮中坝上，众惊，杲乘胜出战，蒙古败走，杲追蹑数十里。又练舟师扼淮河，遣其子庶监吕文德、聂斌伏精锐于要害；蒙古不能进，遂引师北归。诏加杲淮西制置使。

纲　以孟珙为京湖制置使。冬十月，珙复郢州、荆门军。

纲　蒙古建太极书院于燕京。

目　时濂溪周子之学未至于河朔，杨惟中用师于蜀、湖、京、汉，得名士数十人，始知其道之粹，乃收集伊洛诸书，载送燕京。师还，与姚枢谋建太极书院及周子祠，以二程、张、杨、游、朱六子配食，请赵复为师，选俊秀有识度者为道学生。由是河朔始知道学。

纲　己亥，三年，春正月，以乔行简为少傅、平章军国重事，李宗勉为左丞相兼枢密使，史嵩之为右丞相兼枢密使、督视江淮、四川、京湖军马。

目　嵩之既相，一时正人多以不合逐去。时三相当国，论者谓乔失之泛，李失之狭，史失之专；然宗勉清谨守法，犹号为贤。

纲　以余天锡参知政事，游佀签书枢密院事。

纲　三月，孟珙复襄阳。

目　珙遣兵及蒙古三战皆捷，遂复樊城，襄阳，因上奏曰：“取襄不难而守为难。非将士不勇也，非车马器械不精也，实在乎事力之不继尔。襄、樊为朝廷根本，今百战而得之，当加经理，如护元气，非甲兵十万，不足分守。与其抽兵于敌来之后，孰若保此全胜！练兵集谋，此不争之争也。”乃以蔡、息降人置忠卫军，襄、郢降人置先锋军。

纲　冬十二月，观文殿大学士致仕崔与之卒。

目　与之晚出番禺，屹然有大臣风，与张九龄齐名异代。赠少师，封南海郡公，谥清献。

纲　孟珙遣兵御蒙古于蜀口，遂复夔州。

纲　以陈埙为国子司业。

目　埙，史弥远之甥也，绍定中为太常博士，上疏“乞去君侧之蛊媚以正王德，从天下之公论以新庶政”，盖指贾贵妃及弥远也。弥远召谓曰：“何为好名？”埙曰：“好名，孟子所不取，然求士于三代之上，惟恐其好名；求士于三代之下，惟恐其不好名耳。”因力请外。弥远卒，乃召还，历官吏部侍郎，至是授司业，诸生相庆以为得师。

纲　庚子，四年，春正月，彗见营室。

纲　临安大饥。

纲　蒙古张柔等分道入寇。

纲　二月，以孟珙为四川宣抚使，珙遂大兴屯田。

目　珙条具上疏事宜，逐拜四川安抚使，知夔州。珙至镇，招集散民为宁武军，以降人回鹘爱里八都鲁为飞鹘军。寻兼夔州路制置屯田，调夫筑堰，募农给种，首秭归，尾汉口，为屯二十，为顷十八万八千二百八十。又创南阳、竹林两书院，以处襄、汉、四川流寓之士。以李庭芝权施州建始县，庭芝训农治兵，选壮士杂官军教之，期年民皆知战守，善驰逐，无事则植戈而耕，敌至则悉出而战。珙下其法于所部行之。

纲　夏四月，召史嵩之还。

纲　以杜杲为沿江制置使。

纲　秋九月，乔行简罢。寻卒。

纲　冬闰十二月，李宗勉卒。以游佀知枢密院事，徐荣叟签书院事，范钟参知政事。

纲　辛丑，淳祐元年，春正月，诏加周敦颐、张载、程颢、程颐封爵，与朱熹并从祀孔子庙庭；黜王安石从祀。

目　诏曰：“孔子之道，自孟轲后不得其传，至我朝周敦颐、张载、程颢、程颐，真见实践，深探圣域，千载绝学，始有指归。中兴以来，又得朱熹，精思明辨，表里浑融，使大学、论、孟、中庸之书本末洞彻，孔子之道益以大明于世。朕每观五臣论著，启沃良多。今视学有日，其令学官列诸从祀，以示崇奖之意。”寻以：“王安石谓‘天命不足畏，祖宗不足法，人言不足恤’，为万世罪人，岂宜从孔子！其黜之。”越二日，加封敦颐汝南伯、载郿伯、颢河南伯、颐伊阳伯。

纲　三月，赵以夫罢。

纲　秋八月，求遗书。

纲　冬十一月，蒙古主窝阔台卒，第六后乃马真氏称制。

目　窝阔台立十有三年，卒年五十六，庙号太宗。初，蒙古主有旨以孙失烈门为嗣。至是六皇后召耶律楚材问之，楚材曰：“此非外姓臣所敢知，自有先帝遗诏，幸遵行之。”后不从，遂称制于和林。失烈门，蒙古主第四子曲出之子也。

纲　成都将田世显叛，以城降蒙古，制置使陈隆之死之。

目　塔海部汪世显等复入蜀，进围成都，隆之守弥旬，誓与城存亡。部将田世显潜送款于蒙古，乘夜开门，北兵突入，隆之举家数百口皆死。槛送隆之至汉州，命谕守臣王夔降，隆之大呼曰：“大丈夫死尔，勿降也！”遂见杀。汉州兵三千出战，城破，尽为蒙古所屠。

纲　十二月，余天锡卒。

纲　蒙古使月里麻思等来，至淮上，守将囚之。

纲　壬寅，二年，春正月，游佀罢。

纲　以范钟知枢密院事，赵葵同知院事，别之杰签书院事。

纲　以徐荣叟参知政事。

纲　蒙古复寇蜀，孟珙分兵御之。

纲　蒙古也可那颜、耶律朱哥自京兆取道商、房以趋三川，遂攻泸州。孟珙遣一军屯江陵及郢州，一军屯沙市，一军自江陵出襄与诸军会，又遣一军屯涪州。且下令应出戍主兵官，不许失弃寸土。权开州梁栋以之粮还司，珙曰：“是弃城也！”斩以徇。由是诸将禀命惟谨。

纲　蒙古燕京行省郎中姚枢弃官隐于苏门。

目　蒙古牙刺瓦赤在燕，惟事货赂，以枢为幕长，分及之，枢一切拒绝，因辞职去，携家往辉州之苏门，作家庙，别为室，奉孔子及宋儒周、程、张、邵、司马六君子像，刊小学、四书并诸经传注以惠学者，读者鸣琴，若将终身。

纲　夏五月，赵葵罢。

纲　六月，徐荣叟罢。以别之杰同知枢密院事，高定子签书院事，杜范同签书院事。定子寻罢。

纲　秋七月，蒙古兵渡淮入扬、滁、和州。

纲　冬十月，蒙古陷通州，屠其民。

纲　十二月，别之杰罢。

纲　癸卯，三年，春二月，以余玠为四川制置使。

目　初，玠家贫落魄，无行，亡命走扬州，上谒赵葵，葵壮之，留置幕府，俾帅舟师溯淮入河抵汴，所向有功，累推淮东制置副使。入对言：“方今指即戎之士为粗人，斥为‘哙伍’。愿陛下视文武之士为一，勿令偏有所重。偏则必到于激，文武交激，非国之福。”帝曰：“卿人物议论不寻常，可独当一面。”乃授四川宣谕使。至是加制置使，知重庆府。

时蜀地残破，两川无复纪律，遗民咸不聊生。监司、戎帅各专号令，擅辟守宰，荡无法度，蜀日益坏。玠至，大更弊政，遴选守宰。筑招贤馆于府左，士之至者，玠不厌接，随其材而任之。遂于利、阆城大获山以护蜀口，蓬州城营山，渠州城大良坪，嘉定城旧治，泸州城神臂山，其他因山为垒，棋布星列，如臂使指，气势联络。屯兵聚粮，为必守计，民始有安土之心。

纲　三月，蒙古中书令耶律楚材以忧卒。

目　乃马真氏称制，奥都剌合蛮专政用事，权倾中外，后至以御宝空纸使自书填。楚材谏不听，愤悒成疾而卒。或谮之曰：“楚材为相二十年，天下贡赋，半入其家。”后命近臣覆视之，惟琴玩十余及古今书画、金石、遗文数千卷。

楚材天资英迈，夐出人表，正色立朝，不为势屈，每陈国家利病，生民休戚，辞色恳切。蒙古太宗尝曰：“汝又欲为百姓哭邪！”楚材每言：“兴一利，不若除一害。生一事，不若减一事。”人以为名言。至顺初，赠太师，追封广宁王，谥文正。

纲　余玠城钓鱼山，徙合州治之。

目　播州冉琎及弟璞俱有文武材，隐居蛮中，前后阃帅辟召，皆坚辞不至。闻玠贤，自诣府上谒，玠待以上客。琎、璞居数月，无所言，玠疑之，乃更开别馆以处之，且日使人窥其所为。兄弟终日不言，惟对踞以垩画地，为山川城池之形，起则漫去。如是又旬日，请见玠，屏人曰：“某兄弟辱明公礼遇，思有以少裨益。为今日西蜀之计，其在徙合州城乎？”玠不觉跃起，执其手曰：“此玠志也，但未得其所耳。”琎曰：“蜀口形胜之地莫若钓鱼山，请徙诸此。若任得其人，积粟以守之，贤于十万师远矣。”玠大喜曰：“玠固疑先生非浅士。先生之谋，玠不敢掠以归己。”遂密以其谋闻于朝，请不次官之；诏琎权发遣合州，璞权通判，徙城之事悉以任之。钓鱼城成，蜀始可守。

纲　甲辰，四年，春正月，以李鸣复参知政事，杜范同知枢密院事，刘伯正签书院事。范固辞，遂与鸣复俱罢。

目　初，范为殿中侍御史，尝论郑清之、李鸣复之过，不行，即弃官去。至是不屑与鸣复共政，上疏辞位而去。帝遣使召还，太学诸生亦上书留范而斥鸣复，并斥史嵩之。嵩之讽谏议大夫刘晋之并论罢二人。

纲　三月，以金渊签书枢密院事。

纲　夏六月，赐礼部进士留梦炎及第。

纲　以吕文德为淮西招抚使。

纲　秋九月，诏起复史嵩之；将作监徐元杰、太学生黄恺伯等上书论之，不报。

目　先是，黄涛、刘应起、徐霖等俱上书论嵩之深奸擅权，帝不听，而论者益众。及其父弥忠疾亟，嵩之谒告，许之；翌日弥忠卒，诏嵩之起复。徐元杰上疏曰：“陛下为四海纲常之主，大臣身任道揆，扶翊纲常。自闻嵩之有起复之使，凡有父母之心者，莫不失声涕零。是果何为而然？人心天理，谁实无之，兴言及此，非可使闻于邻国也。臣恳恳纳忠，何敢诋讦，特为陛下爱惜民彝而已。”疏出，嵩之憾之，帝不听。

于是太学生黄恺伯等百四十四人上书曰：“嵩之心术回邪，踪迹诡秘。曩者开督府，以和议堕将士心，以厚货窃宰相位，罗天下之小人为私党，夺天下之利权私室。蓄谋积虑，险不可测，在朝廷一日则贻一日之祸，一岁则贻一岁之忧，万口一辞，惟恐其去之不速。今嵩之不去，徘徊牵引，弥缝贵戚，买属貂珰，转移上心，衷私御笔，必得起复之礼，然后从容就道，初不见其忧戚之容。大臣佐天子以孝治天下，孝不行于大臣，是率天下而为无父之国矣。以法绳之，虽置之钺犹不足谢天下，况复置之具瞻之位乎！”武学生翁日善等六十七人，京学生刘时举等九十四人、宗学生与寰等三十四人皆上书切谏，亦不报。时范钟、刘伯正领相事，恶京学生言事，谓皆游士鼓倡之，讽京尹赵与筹尽削游士之籍。

纲　冬十月，以刘汉弼为左司谏。

目　史嵩之久擅国柄，帝亦患苦之，乃夜降御笔，黜四不才台谏，于是谏议大夫刘晋之、侍御史王瓒、监察御史龚基先、胡清献皆罢去，以汉弼为左司谏。汉弼首赞帝曰：“拔去阴邪，庶可转危而安；否则是非不两立，邪正不并进，陛下虽欲收召善类，不可得矣。”帝嘉纳之。

纲　十一月，诏史嵩之终丧。

目　徐元杰复上疏论：“嵩之起复，士论纷然，乞许其举执政自代。”帝曰：“学校虽是正论，但言之太甚。”元杰对曰：“正论乃国家元气。今正论犹在学校，要当保养一线之脉。”因乞引去。左司谏刘汉弼亦上言愿听嵩之终丧，亟选贤臣，早定相位。会嵩之亦自知不为众论所容，上疏乞终制，帝乃许之。

纲　十二月，以范钟、杜范为左、右丞相，并兼枢密使。

目　范入相首上五事：曰正治本，谓“政事当常出于中书，毋使旁蹊得窃威福”。曰肃宫闱，谓“当严内外之限，使官府一体”。曰择人才，谓“常随其所长用之，而久于职，毋徒守迁转之常格”。曰惜名器，谓“如文臣贴职，武臣卫，不当为徇私市恩之地”。曰节财用，谓“常自人主一身始，自宫掖始，自贵近始。考对桩国用出入之数，而补窒其罅漏；求盐筴楮币变更之日，而斟酌其利害。仍乞早定国本，以安人心”。

纲　以孟珙兼知江陵府。

目　珙至江陵，登城叹曰：“江陵所恃三海，不知沮洳有变为桑田者，敌一鸣鞭，即至城外。”盖自城以东，古岭、先锋直到三汊，无限隔，乃修复内隘十有一，别作十隘于外，有距城数十里者。沮、漳之水，旧自城西入江、因障而东之，俾绕城北入于汉，而三海遂通为一。随其高下，为渠蓄泄，三百里间，渺然巨浸。土木之工，百七十万，民不知役。因绘图上之。

纲　乙巳，五年，春正月，刘伯正罢，以李性传签书枢密院事。

纲　夏四月，右丞相兼枢密使杜范卒。

纲　六月，工部侍郎徐元杰暴卒。

目　史嵩之既去，元老旧德次第收召，杜范既入相，复延元杰议政，多所裨益。六月朔，元杰当侍立，先一日谒范钟归，是夕热大作，夜四鼓，指爪忽裂以死。三学诸生相继伏阙上言：“昔小人倾君子者，不过使之死于蛮烟瘅雨之乡；今蛮烟瘴雨不在岭海而在朝廷。”诏会临安府鞫治常所给使之人，狱迄无成。刘汉弼亦每以奸邪未尽屏汰为虑，未几以肿疾暴死，太学生蔡德润等百七十有三人复叩阍上书讼冤。诏给元杰、汉弼官田五百亩，缗钱五千，恤其家。时杜范入相八十日卒，元杰、汉弼相继暴死，时谓诸公皆中毒，堂食无敢下筯者。

初，嵩之从子璟卿尝上书谏嵩之曰：“久开督府，所成何功？东南民力困于征输，州县匮于应办，诚恐祸起萧墙，危如朝露。为今上计，莫若尽去在幕之群小，悉召在野之君子，相与改弦易辙，戮力王事，以收桑榆之功。”言甚切至，居无何，璟卿暴卒，相传亦嵩之致毒云。

纲　冬十一月，以陈同签书枢密院事。

纲　十二月，以游佀为右丞相兼枢密使，赵葵知枢密院事，李性传同知院事。性传寻罢。

纲　丙午，六年，春正月朔，日食。

纲　二月，范钟罢。

纲　夏六月，以陈参知政事。

纲　秋七月，蒙古主贵由立。

纲　九月，宁武节度使、汉东公孟珙卒。以贾似道为京湖制置使。

目　珙忠君体国之念可贯金石。在军中，参佐、部曲论事，言人人殊，珙徐以片言折衷，众志皆惬。谒士、游客、老校、退卒，一以恩意抚接。名位虽重，惟建旗鼓、临将士，面色凛然，无敢涕唾者；退同扫地焚香，隐几危坐，若萧然事外。远货色，绝滋味，尤邃于易学。累赠太师，追封吉国公，谥忠襄。

纲　冬十二月，诏史嵩之致仕。

纲　蒙古寇京湖、江淮之境。

纲　丁未，七年，夏四月，以王伯大签书枢密院事，吴潜同签书院事。

纲　游佀罢，以郑清之为太傅、右丞相，兼枢密使。

纲　以赵葵为枢密使，督视江淮、京湖军马。陈知枢密院事、湖南安抚大使。

纲　戊申，八年，春三月，蒙古主贵由卒，后斡兀立海迷失称制。

目　贵由年四十三卒，庙号定宗。皇后斡兀立海迷失抱曲出子失烈门听政，诸王大臣皆不服。

纲　秋七月，王伯大罢。

纲　己酉，九年，春闰二月，以郑清之为太师、左丞相，赵葵为右丞相。并兼枢密使，应徭、谢方叔参知政事，史宅之同知枢密院事。夏五月，陈罢。冬十一月，应徭罢。十二月，以吴潜同知枢密院事，徐清叟签书院事。史宅之卒。

纲　庚戌，十年，春三月，以贾似道为两淮制置大使，李曾伯为京湖制置使。

纲　赵葵罢。

目　言者论葵非由科目进，且曰：“宰相须用读书人。”葵因力辞，其表有云：“霍光不学无术，每思张之语以自惭。后稷所读何书，敢以赵抃之言而自解。”帝不得已，授醴泉观使，兼侍读；复固辞，乃以观文殿大学士判潭州。

纲　冬，余玠出兵至兴元而还。

目　玠帅蜀，慷慨自许，数年之间，边境稍息，浸以骄恣。而郑清之再相，因从臾其进兵，于是一意出师，虽有小捷，至兴元遇蒙古将汪德臣、郑鼎，无功而还。

纲　辛亥，十一年，夏六月，蒙古主蒙哥立。

目　初，定宗卒，久未立君，中外汹汹，至是诸王木哥及大将兀良合台等咸会议所立。时定宗后所遣使者在坐曰：“昔太宗命以皇孙失烈门为嗣，诸王百官皆与闻之。今失烈门故在，而议欲他属，将置之何地邪？”兀良合台等不听，共推蒙哥即位于阔帖兀阿兰之地，追尊其考拖雷为帝，庙号睿宗。失烈门及诸弟心不能平，蒙哥因察诸王有异同者并羁縻之，取主谋者诛之；遂颁便宜事于国中，罢不急之役，凡诸王、大臣滥发牌印、诏旨、宣命，尽收之，政始归一。兀良合台，速不台之子也。

纲　秋七月，蒙古主命其弟忽必烈总治漠南。开府金莲川。

目　诏凡军民在漠南者听忽必烈总之，遂开府于金莲川。时姚枢隐居苏门，忽必烈遣赵璧召之。枢至，大喜，待以客礼，枢乃为书数千言上之，首陈帝王之道，与治国平天下之大经，汇为八目，曰修身、力学、尊贤、亲亲、畏天、爱民、好善、远佞，次及救时之弊，为条三十。忽必烈奇其才，动必召问，枢因言于忽必烈曰：“今土地、人民、财赋皆在汉地，王若尽有之，则天子何为？后必有间之者矣。不若惟持兵权，凡事付之有司，则势顺理安。”忽必烈从之。

纲　冬十一月，郑清之卒。

纲　以谢方叔为左丞相，吴潜为右丞相，并兼枢密使。

纲　以徐清叟参知政事，董槐签书枢密院事。

纲　蒙古忽必烈置经略司于汴，分兵屯田。

目　忽必烈从姚枢之请，置经略司于汴、以忙哥、史天泽、杨惟中、赵璧为使，俾屯田唐、邓等州，授之兵、牛，敌至则战，退则耕。

纲　蒙古号西域僧那摩为国师。

纲　壬子，十二年，春二月，蒙古主蒙哥徙诸王子边，杀定宗后斡兀立海迷失，窜失烈门于没脱赤。

纲　夏六月，闽、浙大水。

纲　蒙古分汉地封宗属。

目　蒙古主以中州封同姓，命弟忽必烈于汴京、关中自择其一。姚枢曰：“南京河徙无常，土薄水浅，不若关中。”忽必烈遂请于蒙古主，蒙古主曰：“关中户寡，河南怀孟地狭民伙，可取自益。”由是尽有关中、河南之地。

纲　癸丑，宝祐元年，春正月，诏以与芮子禥为皇子，封永嘉郡王。

目　帝在位岁久，无子，群臣屡以为言，至是乃下诏以母弟嗣荣王与芮子孜为皇子，赐名禥，封永嘉郡王，明年进封忠王。

纲　夏五月，召余玠还。六月，以余晦为四川宣谕使。

目　初利州都统王夔素残悍，号“王夜叉”，恃功骄恣，桀骜不受节度，所至劫掠，蜀人苦之。玠至嘉定，夔帅所部兵迎谒，班声如雷，江水为沸，旗帜精明，舟中皆战掉失色，而玠自若也。徐命吏班赏。夔退谓人曰：“儒者乃有此人！”玠久欲诛夔，独患其握重兵居外，谋于亲将杨成。成曰：“今纵弗诛，养成其势，后一举足，西蜀危矣。”玠意遂决。夜召夔计事，潜以成代领其众；夔才离营，而新将以单骑入矣。夔至，玠斩之。

会戎州帅欲举统制姚世安为代，玠素欲革军中举代之弊，以三千骑至云顶山下，遣都统金某往代世安；世安闭关不纳。而世安素结丞相谢方叔子姓，至是求援于方叔，方叔遂倡言玠失戎伍心，帝惑之。世安乃与玠抗，玠郁郁不乐。

玠专制西蜀，凡有奏疏，词气不谨，帝不能平。会徐清叟入对，语及玠，因言：“玠不知事君子礼，陛下何不出其不意而召之。”帝不答。清叟曰：“陛下岂以玠握大权，召之或不至邪？臣度玠素失士心，必不敢。”帝然之，乃以资政殿学士召，而以知鄂州余晦为宣谕使。

纲　秋七月，资政殿学士余玠暴卒。

纲　八月，以余晦为四川制置使。

纲　甲寅，二年，夏六月，诏籍余玠家财。

目　侍御史吴燧等论故蜀帅余玠聚敛罔利七罪。玠死，其子如孙尽窃帑庾之积以归。诏簿录玠家财以犒师、赈边。如孙遂认钱三千万，征之累年始足。

纲　加贾似道同知枢密院事。

纲　召余晦还。闰月，以李曾伯为四川宣抚使，置司夔州。

目　初，晦制下，徐清叟奏曰：“朝廷命令不甚行于西蜀者十有二年，今者天毙余玠，乃陛下大有为之机也。今以素无行检、轻儇浮薄、不堪任重余晦者当之，臣恐五十四州军民不特望而轻鄙之，夷狄闻之，亦且窃笑中国之无人矣。乞收回所除内批。”帝不听。及晦在蜀屡败，边事日急，帝乃召晦还。董槐上疏请行，且请顿重兵置司夔州，以固荆、蜀辅车之势。帝以槐言事无隐，方向用之，不许，而以李曾伯代晦。

纲　秋九月，杀利州西路安抚使王惟忠。

目　惟忠以余晦镇蜀，心轻之，呼其小字曰：“余再五来也。”晦怒，诬奏惟忠潜通北国。诏下大理狱，勘官陈大方煅成其事，遂斩于市；血上流而色不变，且谓大方曰：“吾死诉于天！”未几，大方亦死。

纲　冬十一月，蒙古忽必烈以廉希宪为京兆宣抚使。

目　希宪，畏兀人，少入侍忽必烈，笃好经书，一日方读孟子，闻召，因怀以进。忽必烈问其说，希宪以性善、义利、仁暴之旨为对。忽必烈善之，目为“廉孟子”。又一日，与诸贵人较射，连发三中，众惊叹曰：“真文武材也。”忽必烈以京兆分地置宣抚司，命希宪为使。京兆控制陇、蜀、诸王贵藩分布左右，民杂戎、羌，尤号难治；希宪讲求民病，抑强扶弱，境内大安。

纲　乙卯，三年，春正月，迅雷，罢元夕张灯。

纲　二月，蒙古忽必烈征许衡为京兆提学。

目　衡，怀庆河内人，幼有异质，七岁入学授章句，问其师曰：“读书何为？”师曰：“取科第耳。”曰：“如此而已乎？”师大奇之，谓衡父母曰：“儿颖悟非常，他日必有过人者，吾非其师也。”遂辞去。稍长，嗜学如饥渴，然遭世乱，且贫无书，尝从日者得书疏义。避难徂徕山，得易王弼说，夜思昼诵，言动必揆诸义。既而乱少定，往来河、洛间，从柳城姚枢得程、朱氏书，益大有得。寻居苏门，与枢及窦默相讲习，慨然以道自任。尝语人曰：“纲常不可一日亡于天下。苟在上者无以任之，则在下之任也。”凡丧、祭、娶、嫁必征于礼，以倡其乡人，学者浸盛。衡尝语之曰：“进学之序，必当弃前日章句之习，从事于小学。”因悉取向来简帙焚之，使无大小皆自小学入。是时秦人新脱于兵，欲学无师，闻衡来，人人莫不嘉幸，于是郡县皆建学，民大化之。

纲　三月，以王埜签书枢密院。

纲　雨土。

纲　夏五月，四川地震，闽、浙大水。

纲　六月，以丁大全为右司谏。

目　大全，镇江人，面蓝色，为戚里婢婿，夤禒阎妃及内侍卢允升、董宋臣遂得宠于帝，自萧山尉累拜右司谏。时正言陈大方、侍御史胡大昌与大全同除，人目为“三不吠犬”。

纲　罢监察御史洪天锡，秋七月，谢方叔、徐清叟免。

纲　八月，王埜罢。

纲　以董槐为右丞相兼枢密使，程元凤签书枢密院事，蔡抗同签书院事。

纲　丙辰，四年，春三月，以蒲择之为四川制置使，置司重庆。

纲　夏四月，加贾似道参知政事。

纲　五月，赐礼部进士文天祥及第。

目　天祥以“法天不息”为对，其言万余，帝亲拔为第一。考官王应麟奏曰：“是卷古谊若龟鉴，忠肝如铁石，臣敢为得人贺。”

纲　六月，丁大全逐右丞相董槐，诏罢槐提举洞霄宫。窜太学生陈宜中等于远州。

目　槐自以为人主所振拔，苟可以利安国家者无不为。时帝年浸高，操柄独断，群臣无当意者，渐喜狎佞人。丁大全方谄事内嬖，窃弄威权，帝弗觉悟。大全尝遣客私于槐，槐曰：“吾闻人臣无私交，吾惟事上，不敢私结约，幸为谢丁君。”大全度槐终不容己，乃日夜刻求槐短。槐入对，极言大全邪佞不可近，大全益怨之，乃上章劾槐，章未下，大全夜半以台檄调隅兵百余人，露刃围槐第，驱迫之出，而罢相之制始下，物论殊骇。三学生屡上书言之，乃诏槐以观文殿大学士提举洞霄宫。大全既逐槐，益恣横用事，道路以目，太学生陈宜中、黄镛、林则祖、曾唯、刘黻、陈宗六人上书攻之。大全怒，使御史吴衍劾之，削其籍，编管远州，立碑三学，戒诸生勿得妄议国政，士论翕然，称宜中等号为“六君子”。

纲　秋七月，以程元凤为右丞相兼枢密使，蔡抗参加政事，张磻签书枢密院事。

纲　九月，监察御史朱熠乞汰冗吏，不报。

目　熠言：“境土蹙而赋敛日繁，官吏增而调度日广。景德、庆历时，以三百二十余郡之财赋，供一万余员之俸禄；今日以一百余郡之事力，赡二万四千余员之冗官，边郡则有科降支移，内地则欠经常纳解。欲宽民力，必汰冗员。”帝嘉之而不能用。

纲　冬十一月，以张磻同知枢密院事，丁大全签书院事，马天骥同签书院事。

目　时阎妃怙宠，大全、天骥用事，有无名子书八字于朝门曰：“阎马丁当，国势将亡。”

纲　蔡抗罢。

纲　丁巳，五年，春正月，加贾似道知枢密院事。召吴渊参知政事；渊未至卒。

纲　蒙古罢忽必烈开府，命阿兰答儿行省事于京兆。

目　或谗忽必烈得中土心，蒙古主遣阿兰答儿行省事于京兆，刘太平佐之。忽必烈闻之不乐，姚枢曰：“帝，君也。大王为皇弟，臣也。事难与较，远将受祸。莫若尽王邸、妃主自归朝廷，为久居谋，疑将自释。”及忽必烈见蒙古主，皆泣下，竟不令有所白而止。

纲　夏六月，马天骥罢。

纲　秋八月，蒙古主蒙哥分道入寇，以其少弟阿里不哥守和林。

纲　冬，张磻卒，以林存签书枢密院事。

纲　戊午，六年，春正月，以丁大全参知政事。

纲　二月，以马光祖为京湖制置使。

目　光祖为沿江制置，辟召僚属皆极一时之选，至是移镇江陵，以汪立信、吕文德、王登、王鉴为参议官。

纲　夏四月，程元凤罢，以丁大全为右丞相兼枢密使。

纲　秋九月，蒙古主蒙哥入剑门；冬十一月，陷鹅顶堡诸城。

纲　林存罢。以贾似道为枢密使、两淮宣抚使。

纲　十二月，诏马光祖等进军归、峡州以援蜀。

目　诏光祖移司峡州六郡，镇抚向士璧移司绍庆，士璧遂进师归州，与光祖迎战房州，蒙古少却。

纲　蒙古主蒙哥入阆州，守将杨大渊以城降。

纲　己未，开庆元年，春正月，以贾似道为京湖南、北、四川宣抚大使。

纲　二月，蒙古主蒙哥围合州，王坚力战御之。

纲　三月，以吕文德为四川制置副使。夏六月，文德及蒙古史天泽战于嘉陵江，败绩。

纲　以朱熠参知政事，饶虎臣同知枢密院事。

纲　秋七月，蒙古主蒙哥卒于合州城下，余众解围北还。

目　王坚固守，蒙古主督诸军攻之。屡战不克，前锋将汪德臣选兵夜登外城，坚率兵逆战。迟明，德臣单骑大呼曰：“王坚，我来活汝一城军民，宜早降。”语未既，几为飞石所中，因得疾死。会天大雨，攻城梯折，后军不克进，俱退。蒙古主亦卒于合州城下，年五十二，诸王、大臣用二驴蒙以绘槥，负之北行。合州围解，捷闻，诏加坚宁远军节度使。

纲　八月，蒙古忽必烈将兵渡淮，九月渡江，遂围鄂州。

纲　以戴庆炣签书枢密院事。

纲　蒙古陷临江，知军事陈元桂死之；蒙古遂入瑞州。

纲　诏诸路出师以御蒙古，大出内府银币犒师。

纲　冬十月，丁大全有罪，免。

纲　以吴潜为左丞相兼枢密使。

目　潜既相，首言：“鄂渚被兵，湖南扰动，推原祸根，由近年奸臣壬，设为虚议，迷国误君，仁贤空虚，名节丧败，天怒而陛下不知，人怨而陛下不察，稔成兵戈之祸。章鉴、高铸尝与丁大全同官，倾心附丽，躐跻要途。萧泰来等，群小噂沓，国事日非，浸淫至于今日。沈炎实其爪牙，而任台臣，甘为搏击，奸党盘据，血脉贯穿，以欺陛下，致危乱。望令炎等与祠，铸等羁管州军。”帝不听。

纲　即拜贾似道右丞相兼枢密使，军汉阳以援鄂。

纲　以赵葵为江东、西宣抚使。

纲　十一月，诏贾似道移军黄州。

纲　闰月以吕文德知鄂州，向士璧知潭州。

纲　贾似道乞和于蒙古，忽必烈引还，鄂州围解。

目　蒙古攻城益急，似道大惧，乃密遣宋京诣蒙古营，请称臣纳币；忽必烈不许。会合州守臣王坚使阮思聪走鄂，以蒙古主讣闻。似道再遣京往，请称臣，割江南为界，岁奉银绢匹两各二十万。忽必烈亦闻阿蓝答儿等谋立阿里不哥，乃许之，遂拔砦而去，遣张杰、阎旺以偏师候湖南兀良合台之兵。

纲　十二月，蒙古兀良合台引兵趋湖北，潭州围解。

纲　庾申，景定元年，春二月，蒙古兀良合台至鄂州引还，贾似道使夏贵等杀其殿卒于新生矶。

纲　三月，贾似道奏诸路大捷，召似道还朝。

目　似道匿议和称臣、纳币之事，以所杀获俘卒殿兵，上表言：“诸路大捷，鄂围始解，江、汉肃清，宗社危而复安，实万世无疆之休。”帝以似道有再造功，召入朝。

纲　白气如匹练亘天。

纲　夏四月，蒙古主忽必烈立。

目　忽必烈北还，时诸王合丹莫哥、塔察儿俱会于开平，旭烈亦自西域遣使劝进，惟阿里不哥不至。廉希宪、赵良弼及商挺等力言：“先发制人，后发人制，逆顺安危，间不容发，宜早定大计。”忽必烈然之，遂即位，建元中统。

目　蒙古召窦默、许衡至开平。

目　默，肥乡人，金末避乱转徙，隐于大名，与姚枢、许衡朝暮讲习，至忘寝食。蒙古主在潜邸，尝召之，默变姓名以自晦，使者俾其友人往见之，微服踵其后，默不得已，乃拜命。既至，问以治道，默首以纲常为对，且曰：“失此，则无以自立于世矣。”又言：“帝王之道，在诚意正心。心既正，则朝廷远近莫敢不一于正。”蒙古主敬待加礼，久之南还。至是，复与衡同召。

纲　吴潜罢。

目　初，贾似道在汉阳，以潜移之黄州，为欲杀己，衔之。至是帝欲立忠王禥为太子，潜密奏云：“臣无弥远之才，忠王无陛下之福。”帝遂积怒潜，似道因陈建储之策，令侍御史沈炎劾奏，且云：“忠王之立，人心所属，潜独不然。章汝钧乞为济王立后，潜乐闻其论，授汝钧正字，奸谋叵测。请速召贾似道正位鼎轴。”帝从之，遂罢潜奉祠。

纲　加贾似道少师，封卫国公；将士进官有差。

目　似道既至，诏百官郊劳，如文彦博故事，奖眷甚至。诸将士悉进官：吕文德检校少傅，高达宁江军承宣使，刘整知泸州、兼潼川安抚副使，夏贵知淮安州、兼京东招抚使，孙虎臣和州防御使，范文虎黄州、武定诸军都统制，向士璧、曹世雄各加转有差。初，似道恶达在军中尝侮己，言于帝，欲杀之，帝知其有功，不从，故论功以文德为第一，而达居其次。似道既相，权倾中外，进用群小，变更法制矣。

纲　蒙古初定官制。

纲　以饶虎臣参知政事，戴庆炣同知枢密院事，皮龙荣签书院事。

纲　蒙古以廉希宪为陕西、四川宣抚使。

纲　蒙古阿里不哥称帝于和林。

纲　五月，饶虎臣罢。

纲　戴庆炣卒，以沈炎同签书枢密院事。

纲　蒙古以王鹗为翰林学士承旨。

目　鹗，金正大元年进士第一人，历官尚书左右司郎中。金亡，将被杀，张柔闻其名救之，馆于保州。蒙古主在藩邸召对，甚礼重之。至是为翰林学士承旨，制诰、典章，皆所裁定。又荐李冶、李昶、王盘、徐世隆、高鸣为学士，复奏立十道提举学校官，蒙古主皆从之。

纲　荧惑入南斗。

目　留五十余日。

纲　六月，立忠王禥为皇太子。

目　帝家教甚严，太子鸡初鸣问安，再鸣回宫，三鸣往会议所参决庶事，退入讲堂讲经史，将晡，复至榻前起居，问今日讲何经，答之是则赐坐赐茶，否则为之反复剖析，又不通，则继以怒，明日须更覆讲，率为常例。

纲　秋七月，蒙古使翰林侍读学士郝经来修好，贾似道幽之真州。

目　似道还朝，使其客廖莹中辈撰福华编，称颂鄂功，通国皆不知所谓和也。蒙古主既立，欲来修好，以郝经为翰林侍读学士，充国信使，来告即位，且征前日请和之议。似道恐经至谋泄，竟拘留于真州之忠勇军营。经上表曰：“愿附鲁连之义，排难解纷；岂知唐俭之徒，款兵误国。”又数上书于帝及执政，极陈和战利害，且请入见及归国，皆不报。驿吏棘垣钥户，昼夜守逻，欲以动经；经不屈，但语其下曰：“死生进退，听其在彼，屈身辱命，我终不能！汝等不幸，宜忍死以待，揆之天时、人事，宋祚殆不远矣！”蒙古遣详问官崔明道诣淮东制司访问经等所在，仍以稽留信使、侵扰疆埸来诘。淮东制置李庭芝奏蒙古使者久留真州，不报。

纲　以贾似道兼太子太师。

纲　冬十二月，蒙古号西僧八思巴为国师。





纲鉴易知录卷八八


南宋纪


理宗皇帝


目　辛酉，二年，春正月，诏皇太子释奠孔子；加张栻、吕祖谦伯爵，并从祀。

目　帝手诏曰：“虎闱齿胄，太子事也。此礼废久矣，如释奠、释菜之事，我朝俱未尝废，然享师敬道，又不可拘旧制，可令太子谒拜。”太子既还，上奏曰：“先圣之道，至我朝而后有以续孟氏之传。然诸说并驾，未知统一。迨朱熹、张栻、吕祖谦志同道合，切思讲磨，择精语详，开牖后学，人心一正，圣道大明。今熹已秩从祀，而栻、祖谦尚未奉明诏，臣窃望焉。”帝从之，遂封栻华阳伯，祖谦开封伯，并列从祀。

纲　二月，朱熠罢。夏四月，以皮龙荣参知政事，沈炎同知枢密院事，何梦然签书院事。

纲　以俞兴为四川制置使。

纲　蒙古听儒士被俘者赎为民。

纲　五月，蒙古以史天泽为中书右丞相。

纲　蒙古以姚枢为太子太师，窦默为太子太傅，许衡为太子太保；皆辞不拜。

纲　六月，潼川安抚副使刘整以泸州叛降蒙古，制置司参谋官许彪孙死之。

目　初，贾似道之出督也，尝憾高达、曹世雄之轻己，令吕文德捃摭其罪，逼世雄死，达亦废弃。整闻之惧，会俞兴帅蜀，整素与兴有隙，而似道方会计边费，兴遣吏下整，整诉于朝不得达，心益不安，遂籍泸州十五郡、户三十万降于蒙古，蒙古以整为夔路行省，兼安抚使。整，骁将也，蒙古既得之，由是尽得国事虚实，而似道不以为虞。整之将叛也，命制置司参谋官许彪孙草表，彪孙不屈，合门仰药死。

纲　秋七月，窜吴潜于循州。

纲　八月，俞兴讨刘整败绩，诏罢兴，以吕文德兼四川宣抚使。

纲　以江万里同签书枢密院事。

纲　贾似道杀湖南制置副使向士璧。

目　先是贾似道忌功，欲污蔑一时阃臣，且怨士璧尝侮己，讽侍御史孙附凤等劾罢之，送漳州安置。又遣官会计边费，于是赵葵、史岩之等皆坐侵盗掩匿，罢官征偿，而士璧所费尤多，至是逮至行部责偿。幕属方元善者，极意逢迎似道意，士璧坐是死，复拘其妻妾征之，潭人闻之有垂涕者。信州谢枋得，以赵葵檄给钱粟募民兵守御，及会计者至信，枋得曰：“不可以累宣抚。自偿万缗，余不能办。”乃上书似道，有云“千金而募徙木，将取信于市人；二卵而弃乾城，岂可闻于邻国！”遂得免征余者。似道又忌王坚，出知和州；坚郁郁而卒。

纲　冬十月，沈炎罢。

纲　蒙古主忽必烈击阿里不哥于昔木土，败走之。

纲　十二月，以何梦然参知政事，马光祖知枢密院事、兼知临安府。江万里罢。

纲　壬戌，三年，春正月，赐贾似道第宅、家庙。

纲　吕文德复泸州。

目　刘整率所部入朝于蒙古，文德遂入泸州；诏改为江安军。

纲　蒙古修孔子庙。二月，皮龙荣罢。

纲　临安饥。

目　诏赈恤贫民。时马光祖知荣王与芮府有积粟，三往见之，王以他辞；光祖乃卧于客次，王不得已，见焉。光祖厉声曰：“天下谁不知储君为大王子！今民饥欲死，不以此时收人心乎！”王以廪虚辞，光祖探怀中出片纸曰：“某庄、某仓若干。”王语塞，遂许以三十万。光祖遣吏分给，活饥民甚众。

纲　蒙古江淮大都督李璮以京东来归。诏封璮为齐郡王，复其父全官爵。三月，蒙古杀王文统。

目　璮自忽必烈即位，便有南归之志。至是召其子彦简于开平，修筑济南、益都等城壁，遂以涟、海三城来归，献京东郡县，请赎父过。诏授璮保信、宁武军节度使，督视京东、河北路军马，封齐郡王，改涟水为安东州。蒙古王文统使其子荛通好于璮，事觉被诛。

纲　以孙府凤签书枢密院事。

纲　夏五月，马光祖罢。

纲　蒙古史天泽围李璮于济南。六月，遣提刑青阳梦炎将兵救之，不至而还。

纲　封陈光昺为安南王。

纲　故相吴潜暴卒于循州。

纲　以杨栋同签书枢密院事。

纲　秋八月，蒙古陷济南，李璮死之。蒙古以董文炳为山东经略使。

纲　九月，蒙古以阿朮为征南都元帅。

纲　冬十月，以杨陈签书枢密院事，叶梦鼎同签书院事。

纲　蒙古命阿合马领中书左右部，专理财赋。

纲　十一月，窜丁大全于新州，道死。

纲　癸亥，四年，春正月，蒙古以姚枢为中书左丞。

纲　二月，诏买公田，置官领之。罢翰林学士徐经孙。

目　贾似道以国计困于造楮，富民困于和籴，思有以变法而未得其说。知临守府刘良贵，浙西转运使吴势卿献买公田之策，似道乃命殿中侍御史陈尧道、右正言曹孝庆、监察御史虞毖、张希颜上疏言：“三边屯列，非食不饱；诸路和籴，非楮不行。既未免于廪兵，则和籴所宜广图；既不免于和籴，则楮币未容缩造。为今日计，欲便国便民而办军食、重楮价者，莫若行祖宗限田之制。以官品计顷，以品格计数，下两浙、江东、西和籴去处，先行归并诡析，后将官户田产逾限之数，抽三分之一，回买以充公田。但得一千万亩之田，则每岁可收六七百万石之米，其于军饷沛然有余，可免和籴，可以饷军，可以住造楮币，可平物价，可安富定，一事行而五利兴矣。”帝从之，诏买公田，置官田所，以刘良贵提领，通判陈訔为简阅，副之。

良贵请下都省，严立赏罚，究归并之弊。独徐经孙条具其害，似道讽御史舒有开劾之，罢归。经孙尝举陈茂濂，至是为公田官，分司嘉兴，闻经孙去国，曰：“我不可以负徐公！”亦谢事，终身不起。

未几帝手诏曰：“永免和籴，无如买逾限之田为良法。然东作方兴，权俟秋成续议施行。”似道愤然上疏求去，复讽何梦然、陈尧道、曹孝庆抗章留之，且劝帝下诏慰勉。帝乃趣似道出视事，似道复具陈其制，帝悉从之。

纲　三月，蒙古始建太庙。

纲　夏六月，论买公田功，进知临安府刘良贵等官。

纲　秋七月，置榷场于樊城。

目　刘整言于蒙古曰：“南人惟恃吕文德耳，然可以利诱也，请还以玉带馈之，求置榷场于襄阳城外。”蒙古从之，至鄂请于文德，文德许之。蒙古使曰：“南人无信。安丰等处榷场，每为盗所掠，愿筑土墙以护货物。”文德不许。或谓文德曰：“榷场成，我之利，且可因以通好。”文德为请于朝，开榷场于樊城外，筑土墙于鹿门山，外通互市，内筑堡壁。蒙古又筑堡于白鹤，由是敌有所守，以遏南北之援，时出兵哨掠襄阳城外，兵威益炽。文德弟文焕知为蒙古所卖，以书谏止；文德始悟，然事已无及，惟自咎尔。

纲　蒙古以廉希宪为中书平章政事，商挺参知政事。

纲　甲子，五年，春三月，增公田官于平江诸路。

纲　何梦然罢。夏五月，以杨栋参知政事，叶梦鼎同知枢密院事，姚希得同签书院事。

纲　秋七月，彗星出。中外上书乞罢公田，贾似道力求去位，诏勉留之。

目　彗星出柳，光烛天，长数十丈，自四更见东方，日高始灭。诏避殿、减膳，许中外直言。台谏士庶皆上书，以为公田不便，民间愁怨所致，于是似道上书力辩，乞避位。帝曰：“言事易，任事难，自古然也。公田之说，公私兼济，所以决意行之。今业已成矣，若遽因人言罢之，虽可快一时之异，如国计何。卿既任事，亦当任怨，‘礼义不愆，何恤人言’！”由是公论顿沮。

纲　黥配临安府学生叶李等于远州。

目　叶李、萧规应诏上书，诋贾似道专权，害民误国。似道命刘良贵捃摭以罪，黥配李于漳州，规于汀州。

纲　蒙古阿里不哥自归于上都，蒙古主释不治，其党不鲁花等伏诛。

纲　杨栋免。

纲　八月，蒙古以刘秉忠为太保，参领中书省事。

纲　蒙古入都于燕。

目　刘秉忠请定都于燕，蒙古主从之，诏营城池及宫室，仍号为中都。

纲　九月，窜建宁府教授谢枋得于兴国军。

目　枋得考试宣城及建康，摘贾似道政事为问，且言：“权奸擅国，敌兵必至，赵氏必亡。”漕使陆景思上其稿于似道，于是左司谏舒有开劾枋得怨望腾谤，大不敬；诏窜之。

纲　作银关。

目　贾似道以物贵由于楮贱，楮贱由于楮多，乃更造银关，每一，准十八界会之三，自制其印如“贾”字状行之，出奉宸库珍货，收币会于官，废十七界会不用。银关行，物益贵，楮益贱。

纲　冬十月，帝崩，太子禥即位，尊皇后曰皇太后，大赦。





度宗皇帝


纲　乙丑，度宗皇帝咸淳元年，春正月朔，日食。

纲　二月，以姚希得参知政事，江万里同知枢密院事，王爚签书院事。

纲　三月，葬永穆陵。夏四月，加贾似道太师，封魏国公。

目　帝以似道有定策功，每朝必答拜，称之曰“师臣”而不名，朝臣皆称为周公。理宗山陵事竣，径弃官还越，而密令吕文德诈报蒙古兵攻下沱急，朝中大骇，帝与太后手诏起之，似道乃至。

纲　闰五月，以江万里参知政事，王爚同知枢密院事，马廷鸾签书院事。

纲　秋八月，蒙古以安童为中书右丞相。冬十月，命许衡议省事，衡辞，不许。

目　安童，木华黎四世孙，年二十一矣。蒙古主以其幼未更事，召许衡于怀孟，俾议中书省事，衡至，以疾辞，蒙古主不许。安童亲候其馆，与语良久，既还，念之不释者累日。

纲　十一月，以留梦炎签书枢密院事。

纲　丙寅，二年，春正月，江万里罢。

目　贾似道以去要君，帝至拜留之，万里以身掖帝，云：“自古无此君臣礼！陛下不可拜，似道不可复言去。”似道不知所为，下殿，因举笏谢万里曰：“微公，似道几为千古罪人。”然以此益忌之，谋逐万里。万里亦四上疏求退，乃以资政殿大学士奉祠。

纲　夏四月，姚希得、王爚罢。

纲　五月，以王爚参知政事，留梦炎同知枢密院事，包恢签书院事。

目　恢所至，以严为治，破豪猾，去奸吏，治蛊狱，政声赫然。理宗朝，尝因轮对曰：“陛下之心，如天地日月，其闭而食者，外戚近习耳。”

纲　秋七月，蒙古以张德辉参议中书省事。

目　初，德辉在史天泽幕下，蒙古主在藩邸闻之，召见，问曰；“或云‘辽以释废，金以儒亡’，有诸？”对曰：“辽事臣未周知，金季乃所亲睹。宰执皆武弁世爵，虽用一二儒臣，及论军国大事又不使预闻，然则金之存亡，自有任其责者。”蒙古主然之，呼其字而不名。德辉又尝与元裕上谒，请蒙古主为儒教太宗师，蒙古主悦而受之。既即位以为河东南、北路宣抚使，遂入议政。

纲　丁卯，三年，春正月，立皇后全氏。

目　后，会稽人，理宗母慈宪夫人侄孙也。宝祐中，父昭孙没于王事，理宗以母故，常召后入宫，问曰：“尔父没于王事，每念之，令人可哀。”后对曰：“妾父可念，淮、湖之民尤可念也。”帝异之，语大臣曰：“全氏女言辞甚令，宜配冢嗣以承宗祀。”遂纳为太子妃。

纲　帝释菜于孔子，以颜回、曾参、孔伋、孟轲配，列邵雍、司马光于从祀。

目　又升颛孙师于十哲，追封雍新安伯。

纲　蒙古许衡谢病还怀孟。

目　衡陈时务四事，书至万余言，且谓：“孔子曰：‘以道事君，不可则止。’孟子以责难陈善，乃为恭敬。臣之所守如此，而大约以大学‘修身’为之本。”蒙古主嘉纳之。衡多病，蒙古主命五日一至中书，至是始听归怀孟。

纲　二月，以贾似道平章军国重事，三日一朝，治事都堂。

目　似道上疏乞归养，帝命大臣侍从传旨固留，日四五至，中使加赐日十数至，特授平章军国重事，一月三赴经筵，三日一朝，治事都堂；赐第西湖之葛岭，使迎养其中。似道于是五日一乘湖船入朝，不赴都堂治事，吏抱文书就第呈署，大小朝政，一切决于馆官廖莹中、堂吏翁应龙，宰执充位而已。似道虽深居简出，凡台谏弹劾，诸司荐辟，及京尹畿漕一切事，不关白不敢行。正人端士，斥罢殆尽。吏争纳赂求美职，图为帅阃、监司、郡守者，贡献不可胜计，一时贪风大肆。兵丧于外，匿不以闻，民怨于下，诛责无艺，莫敢言者。

纲　三月，以程元凤为右丞相，枢密使，叶梦鼎参知政事，王爚知枢密院事，常挺签书院事。元凤、爚寻罢。

纲　夏六月，以马光祖参知政事。

纲　秋八月，进封嗣荣王与芮为福王。

纲　以叶梦鼎为右丞相兼枢密使，固辞，不许。

目　利州路转运使王价子愬求遗泽，梦鼎以为合与，似道以恩不出己，罢省部吏数人。梦鼎怒曰：“我断不为陈自强。”即求去。似道母责似道曰：“叶丞相安于家食，未尝求进，汝强与以相印，今乃牵制至此；若不从吾言，吾不食矣。”似道曰：“为官不得不如此。”会太学诸生亦上书言似道专权固位，似道乃悔悟求解。梦鼎请去益力，帝不许。

纲　冬十二月，以吕文焕知襄阳府。

纲　蒙古阿朮、刘整谋入寇，遂城白河口。

目　刘整言于蒙古主曰：“襄阳，吾故物，由弃弗戍，使宋得窃筑为强藩。若复襄阳，浮汉入江，则宋可平也。”蒙古主从之，诏征诸路兵，命阿朮与整经略襄阳。

阿朮驻马虎头山，顾汉东白河口曰：“若筑垒于此，以断宋饷道，襄阳可图也。”遂城其地。吕文焕大惧，遣人以蜡书告文德，文德怒且骂曰：“汝曹妄言邀功赏，设有之，亦假城耳。襄、樊城池坚深，兵储支十年，令吕六坚守；果整妄作，春水至吾往取之。比至，恐遁去耳。”议者窃笑之。

纲　戊辰，四年，春正月，留梦炎罢。

纲　夏四月，夺观文殿大学士惠国公谢方叔官爵。

目　方叔以尝为东宫官，自豫章以一琴、一鹤、金丹一炉献帝。似道疑其观望再相，讽谏官赵顺孙等论其“不当诱人主为声色之好”，欲谪之远郡。吕文德请以己官赎方叔罪，乃止夺官爵。

纲　秋九月，蒙古阿朮、刘整围襄阳。

目　刘整与阿朮计曰：“我精兵突骑，所当者破，惟水战不如宋耳。夺彼所长，造战舰，习水军，则事济矣。”乃造船五十艘，日练水军，虽雨不能出，亦画地为船而习之，得练卒七万，遂筑圜城以逼襄阳。

纲　冬十一月，常挺卒。

纲　行义役法。

纲　十二月，包恢罢。

纲　己巳，五年，春正月，以李庭芝为两淮制置大使。

目　兼知扬州。时扬州新遭火，公私萧然，庭芝大筑城壁，募汴南流民二万余人以实之，号武锐军。修学赈饥，民德之如父母。

纲　叶梦鼎上疏乞致仕，不待报而去。

目　梦鼎扼于贾似道不得行，乃引杜衍故事，上疏乞致仕，单车宵遁。诏判福州，梦鼎不拜。

纲　以马廷鸾、江万里参知政事。

纲　蒙古遣史天泽益兵围襄阳。

目　蒙古括诸路兵以益襄阳之师，遣史天泽往经画之。天泽至，筑长围，起万山，包百丈山，令南北不相通。又筑岘山、虎头山为一字城，联互诸堡，以立久驻必取之基。

纲　二月，蒙古行新字，加号西僧八思巴为大宝法王。

纲　三月，蒙古军围樊，遂城鹿门，京湖都统张世杰将兵拒之，战于赤滩圃，败绩。

目　世杰，柔之从子，从柔戍，有罪来奔，阮思顺见而奇之，言于吕文德，文德召置麾下，累功至都统制。

纲　以江万里、马廷鸾为左、右丞相兼枢密使，马光祖知枢密院事。夏五月，光祖罢。

纲　秋七月，夏贵袭蒙古阿朮于新城，败绩。

纲　冬十二月，吕文德卒。以范文虎为殿前副都指挥使。

目　文德以许蒙古置榷场为恨，每曰：“误国家者，我也。”因疽发背，乞致仕；诏授少师，封卫国公，卒。贾似道以其婿范文虎总禁兵。

纲　庚午，六年，春正月，以李庭芝为京湖制置大使，督师援襄、樊。

纲　起复孙虎臣为淮东安抚副使。

纲　江万里罢。

纲　蒙古廉希宪罢。

目　蒙古主尝令希宪受帝师戒，希宪对曰：“臣已受孔子戒矣。”蒙古主曰：“汝孔子亦有戒邪？”对曰：“为臣当忠，为子当孝，孔子之戒，如是而已。”

纲　以陈宗礼签书枢密院事，赵顺孙同签书院事。

目　宫中饮宴，名曰排当。理宗朝，排当之礼多内侍自为之，一有排当，则必有私事密启。帝即位益盛，至出内帑为之。宗礼为给事中，尝上疏言：“内侍用心，非借排当以侵羡余，则假秩筵以奉殷勤，不知费几州汗血之劳，而供一夕笙歌之乐！请禁绝之。”不报。

纲　蒙古立尚书省，以阿合马平章正事。

纲　二月，蒙古以许衡为中书左丞，衡固辞，不许。

目　时阿合马势倾中外，其子忽辛有同签枢密院之命，衡执奏曰：“国家事权，兵、民、财三者而已。父典民与财，子又典兵，不可。”蒙古主曰：“卿虑其反邪？”衡曰：“彼虽不反，此反道也。”蒙古主以语阿合马，由是怨衡，亟荐衡为左丞，欲因以事中之。衡屡入辞免，蒙古主不许。

纲　夏四月，罢直学士院文天祥。

目　贾似道以去要君，帝勉留益坚，命学士降诏。天祥当制，时内制相承，必先呈稿于相，天祥不从。似道意不满，讽别院改作。天祥亟求解职，迁秘书监，似道使台官张志立劾罢之。

纲　秋八月，诏贾似道十日一朝，入朝不拜。

目　时襄、樊围急，似道日坐葛岭，起楼阁亭榭，作半闲堂，延羽流，塑己像其中，取宫人叶氏及娼尼有美色者为妾，日肆淫乐。尝与群妾踞地斗蟋蟀，所狎客戏之曰：“此军国重事邪！”酷嗜宝玩，建多宝阁，一日一登玩。自是或累月不朝，有言边事者辄加贬斥。一日帝问曰：“襄阳之围已三年矣，奈何！”似道对曰：“北兵已退，陛下何从得此言？”帝曰：“适有女嫔言之。”似道诘其人，诬以他事赐死。由是边事虽日急，无敢言者。

纲　冬十月，诏范文虎总中外诸军救襄阳。

纲　十一月，蒙古城万山。

纲　十二月，陈宗礼卒。

纲　辛未，七年，春二月，大饥。

目　是岁淮、浙、江西皆饥，命官赈货。知抚州黄震，大书“闭粜者籍，强籴者斩”！不抑米价，劝分有方，全活甚众。

纲　夏五月，蒙古兵分道寇嘉定诸路。

纲　六月，范文虎帅师至鹿门而遁，李庭芝自劾请代，不许。

纲　蒙古以许衡为集贤大学士，兼国子祭酒。

目　衡上疏论阿合马专权罔上，蠹政害民诸事，不报，因谢病请解机务。蒙古主不许，且命举自代者。衡奏曰：“用人，天子之大柄。臣下泛论其贤否则可，若授之以位，则断自宸衷，不可使臣下有市恩之渐。”乃拜衡集贤大学士，兼国子祭酒，即燕京南城旧枢密院设学。衡闻命，喜曰：“此吾事也。”因请征其弟子王梓、耶律有尚、姚燧等十二人为斋长。时所选弟子皆幼穉，衡待之如成人，爱之如子，出入进退，其严如君臣。其为教，因觉以明善，因善以开蔽，相其动息以为张弛，课诵少暇即习礼或习书算。少者则令习拜跪、揖让、进退、应对，或射、或投壶，负者罚读书若干遍。久之，诸生人人自得，尊师敬业，下至童子，亦知三纲、五常为生人之道。

纲　冬十一月，蒙古改国号曰元。

目　取易“乾元”之义，从太保刘秉忠请也。

纲　壬申，八年，春正月，元罢尚书者。

纲　夏五月，李庭芝使统制张顺、张贵将兵救襄阳，与元军战，败绩，皆死之。

目　襄阳被围五年，援兵不至，吕文焕竭力拒之，幸城中稍有积粟，所乏者盐、薪、布帛尔。至是，诏李庭芝移屯郢州。庭芝闯知襄阳西北一水曰清泥河，即其地造轻舟百艘。出重赏募死士，得襄、郢、山西民兵之骁悍善战者三千人。求将，得民兵部辖张顺、张贵，俱智勇，素为诸将所服，俾为都统，号贵曰“矮张”，顺曰“竹园张”出令曰：“此行，有死而已！汝辈或非本心，宜亟去，毋败吾事。”人人感奋。

汉水方生，乘顺流发舟百艘，夜漏下三刻起矴出江，以红灯为号，贵先登，顺殿之，乘风破浪，径犯重围。元兵布舟蔽江，无隙可入。顺等乘锐断铁，攒栰数百，转战百二十里，元兵皆披靡以避其锋。黎明，抵襄阳城下。城中久绝援，闻顺等至，踊跃过望，勇气百倍。及收军，独失顺，越数日有浮尸溯流而上，被甲胄，执弓矢，直抵浮梁，视之则顺也，身中四创六箭，怒气勃勃如生，诸军惊以为神，结冢敛葬之。贵入襄阳，文焕固留共守，贵恃其骁勇，欲还郢，乃募二士，能伏水中数日不食，持蜡书赴范文虎于郢求援。元兵增守益密，水路连锁数十里，列撒星桩，虽鱼虾不得度。二人遇桩即锯断之，竟达郢。还报，许发兵五千驻龙尾洲以助夹击。

刻日既定，乃别文焕东下，点视所部军，洎登舟，帐前一人亡去，乃有过被挞者。贵惊曰：“吾事泄矣！亟行，彼或未及知。”复不能衔枚隐迹，乃举炮鼓噪发舟，乘夜顺流断，破围冒进，元兵皆辟易。既出险地，渐近龙尾洲，遥望军船，旗帜纷披；贵兵以为郢兵来会，喜跃而进，及势近欲合，则来舟皆元军也。盖郢兵前二日以风水惊疑，退屯三十里，而元兵得逃卒之报，先据龙尾洲以逸待劳。贵与战而困，且出于不意，所部杀伤殆尽。贵身被数十创，力不能支，遂被执，见阿朮于柜门关。阿朮欲降之，贵誓不屈，乃见杀。元令降卒四人舁贵尸至襄阳城下，曰：“识矮张都统乎？此是也。”守陴者皆哭，城中丧气。文焕斩四卒，以贵祔葬顺冢，立双庙祀之。

纲　六月，窜资政殿大学士皮龙荣于衡州，道卒。

目　龙荣，旧宫僚也，知贾似道忌之，家居杜门不预人事。一日，帝偶问“龙荣安在？”似道恐其召用，阴讽湖南提刑李雷应诬劾以事，徙衡州居住。龙荣恐不为雷应所容，未至，饮药卒。

纲　以章鉴同签书枢密院事。

纲　秋九月，有事于明堂，大雨，帝还宫。贾似道去位，诏出贵嫔胡氏为尼，似道乃还。

目　祀明堂，似道为大礼使。礼成，幸景灵宫，将还，遇大雨，似道期帝雨止升辂，胡贵嫔之兄显祖为带御器械，请如开禧故事，却辂乘逍遥辇还宫。帝曰：“平章得无不可？”显祖绐曰：“平章已允。”帝遂归。似道大怒曰：“臣为大礼使，陛下举动不得预闻，乞罢政。”即日出嘉会门，帝固留之不得，乃罢显祖，涕泣出贵嫔为尼，似道始还。

纲　冬十一月，马廷鸾罢。

目　廷鸾扼于贾似道，力辞相位，乃授观文殿大学士，知饶州。入辞，帝恻怛久之，曰：“丞相勉为朕留。”廷鸾对曰：“臣死亡无日，恐不得再见君父。然国事方殷，强圉孔棘，天下安危，人主不知；国家利害，群臣不知；军前胜负，列阃不知，陛下与元老大臣，惟怀永图，臣死且瞑日。”泣拜而出。

纲　十二月，召叶梦鼎入相，固辞不至。

目　诏加梦鼎少傅，入相。梦鼎引疾力辞，使者相继促行，扶病至嵊县，疏奏：“愿上厉精寡欲，规当国者收人心，固邦本。”扁舟径还。使者以祸福告，梦鼎曰：“廉耻事大，死生事小，万无可回之理。”贾似道大怒，乃令致仕。

纲　癸酉，九年，春正月，樊城陷，守将范天顺、牛富死之。

目　樊城被围四年，范天顺、牛富力战不为衂，富又数射书襄阳城中，期吕文焕相与固守为唇齿。未几，阿里海涯得西域人所献新炮法，乃进攻樊，破外郛，张弘范为流矢中其肘，束创见阿朮曰：“襄在江南，樊在江北，我陆攻樊则襄出舟师求救，终不可取。若截江道，断救兵，水陆夹攻，则樊破而襄亦下矣。”阿朮从之。

初，襄、樊两城，汉水出其间，文焕植木江中，以铁，上造浮桥以通援兵，樊亦恃此为固。至是阿朮以机锯断木，以斧断，燔其桥，襄兵不能援。乃以兵截江而出，锐师薄樊城，城遂破。天顺仰天叹曰：“生为宋臣，死为宋鬼。”即所守处缢死。富率死士百人巷战，元兵死伤者不可计，渴饮血水，转战而进，遇民居烧绝街道，富身被重伤，以头触柱赴火死，裨将王福见富死，叹曰：“将军死国事，吾岂宜独生！”亦赴火死。

纲　二月，吕文焕以襄阳叛降元。

目　襄阳久困援绝，文焕每一巡城，南望恸哭而后下。告急于朝，贾似道累上书请行边，而阴使台谏上章留己。樊城既陷，复申请之，事下公卿杂议，监察御史陈坚等以为“帅臣出顾襄，未必能及淮；顾淮，未必能及襄；不若居中以运天下”。帝从之。未几，阿里海涯帅总管唆都等移破樊攻具以向襄阳，城中汹汹，诸将多逾城降者。阿里海涯身至城下，宣元主所降招谕文焕诏曰：“尔等拒守孤城，于今五年，宣力尔主，固其宜也，然势穷援绝，如数万生灵何！若能纳款，悉赦勿治，且加迁擢。”文焕乃出降，且陈攻郢之策，请己为前锋。阿朮入襄阳，阿里海涯遂阶文焕朝燕，元主以文焕为襄汉大都督。事闻，似道言于帝曰：“臣始屡请行边，陛下不之许，向使早听臣出，当不至此。”

纲　三月，诏城清口。

目　刘整故吏罗鉴自北复还，上整书稿一帙于四川制司，有取江南二策，其一言先取全蜀，蜀平，江南可定；其二言清口、桃源，河、淮要冲，宜先城其地，屯山东军以图进取。帝亟诏淮东制司往清口，择利地筑城备之。

纲　元主立其子真金为太子。

目　真金，蒙古主之长子，初封燕王，守中书令，兼判枢密院事。刘秉忠荐中山王恂以辅之，蒙古主以为太子赞善。真金问恂以心之所守，恂曰：“尝闻许衡言：‘人心犹印板然，板本不差，虽摹千万本皆不差；本既差矣，摹之于纸无不差者。’”真金曰：“善。”至是立为皇太子。

纲　李庭芝免。夏四月，以汪立信为京湖制置使，赵溍为沿江制置使。

纲　六月，降范文虎一官，职任如故。窜俞兴子大忠于循州。

目　给事中陈宜中言：“襄、樊之失，皆由范文虎怯懦逃遁。乞斩之。”贾似道不许，止降一官。汪立信言：“臣奉命分阃，延见吏民，皆痛哭流涕，言襄、樊之祸皆由范文虎及俞兴父子。文虎闻难怯战，仅从薄罚，犹子天顺守节不屈，犹可少赎其愆。兴奴隶庸材，务复私怨，激叛刘整，流毒至今。其子大忠，挟多资为父行贿，且自希进；今虽寸斩，未足以快天下之忿。乞置重典，则人心兴起，事功可图。”诏除大忠名，循州拘管。

纲　秋七月，元许衡乞罢，许之。

目　阿合马等屡毁汉法，诸生廪食或不继，衡请还怀孟。元主以问翰林学士王磐，磐对曰：“衡教人有法，诸生行可从政，此国之大体，宜勿听其去。”元主又命诸老臣议其去留，窦默为衡恳请，乃听衡还。刘秉忠、姚枢及磐、默等复请以赞善王恂摄学事，衡弟子耶律有尚、苏郁、白栋为助教，庶几衡之规矩不致废坠；从之。

纲　九月，以章鉴签书枢密院事，陈宜中同签书院事。

纲　冬十一月，以李庭芝、夏贵为淮东、西制置使，陈奕为沿江制置使。

纲　甲戌，十年，春正月，贾似道母死，诏以卤簿葬之。遂起复似道入朝。

纲　元以伯颜为中书左丞相。

目　伯颜事宗王旭烈于西域，尝入奏事，蒙古主见其貌伟言厉，曰：“此非诸侯王臣。”遂留与议国政，自右丞进左相。

纲　二月，赵顺孙罢。

纲　秋七月，帝崩，子嘉国公显即位，太后临朝称制。

目　帝崩，年五十三。贾似道入宫议所立，众以建国公昰长，当立；似道主嫡，乃立嘉国公显，时年四岁矣。谢太后临朝称诏，号帝庙曰度宗。

纲　封兄昰为吉王，弟昺为信王。

纲　诏贾似道独班起居。

纲　尊皇太后曰太皇太后，皇后曰皇太后。

纲　罢京湖制置使汪立信。

目　立信移书贾似道，谓“今天下之势，十去八九，诚上下交修以迓续天命之几，重惜分阴以趋事赴功之日也。而乃酣歌深宫，啸傲湖山，玩岁愒月，缓急倒施，以求当天心，俯遂民物，拱揖指挥而折冲万里者，不亦难乎！为今日之计者，其策有三：夫内郡何事乎多兵，宜尽出之江干，以实外御。算兵帐见兵，可七十余万人，老弱柔脆，十分汰二，为选兵五十余万人。而沿江之守，则不过七千里，若距百里而屯，屯有守将，十屯为府，府有总督，其尤要害处，辄参倍其兵。无事则泛舟长淮，往来游徼，有事则东西齐奋，战守并用，刁斗相闻，馈饷不绝，互相应援，以为联络之固。选宗室大臣忠良有干用者，立为统制，分东西二府以莅，任得其人，率然之势。此上策也。久拘聘使，无益于我，徒使敌得以为辞。请礼而归之，许输岁币以缓师期。不二三年，边运稍休，藩垣稍固，生兵日增，可战可守。此中策也。二策果不得行，则天败我，衔璧舆榇之礼，请备以俟。”似道得书，大怒，抵之地，诟曰：“瞎贼，狂言敢尔！”盖立信一目微眇云。寻中以危法，废斥之。

纲　以朱禩孙为京湖、四川宣抚使。

纲　八月，大霖雨，天目山崩。

目　水涌安吉、临安、余杭，民溺死者无算。

纲　元以博罗欢为中书右丞。

纲　元太保刘秉忠卒。

目　秉忠自幼好学，至老不衰，虽位极人臣，终日澹然，不异平昔。至是卒。元主惊悼、谓左右曰：“秉忠事朕三十年，小心慎密，不避艰险，言无隐情。其阴阳术数之精，占事知来，若合符契，惟朕知之，他人不得与闻也。”赠太傅、赵国公，谥文贞。

纲　元史天泽、伯颜大举入寇。天泽有疾而还。

目　阿朮自襄、樊既下，奉命略淮东而还，与阿里海涯同请南侵，且曰：“臣久在行间，备见宋兵之弱；失今不取，时不再来。”刘整亦言：“襄阳破则临安摇矣。若以水军乘胜长驱，则大江必非宋有。”元主可其奏。史天泽、姚枢复上言：“如求大将，非安童不可。”元主遂下诏，数宋贾似道背盟拘执信使之罪，命天泽、伯颜总诸道兵，与阿朮、阿里海涯、吕文焕行中书省于荆湖，博罗欢、阿答海、刘整、塔出、董文炳行枢密院于淮西，兵凡二十万。天泽至郢，病笃，召还，诸军并听伯颜节制。

纲　九月，元吕文焕以伯颜趋郢州，刘整以博罗欢趋淮西。

纲　冬十月，元伯颜攻郢州，张世杰力战御之。伯颜遂潜兵入汉；屠沙洋，陷新郢，守将边居谊死之。

纲　十一月，以陆秀夫参议淮东制置司事。

目　李庭芝在淮南，闻秀夫名，辟置幕下，时天下称得士多者，以淮东为第一，号“小朝廷”。秀夫性沉静，不苟求人知。每僚吏至，宾主交欢，秀夫独敛焉无一语。或时宴集府中，矜庄终日，未尝少有希合。至察其事，皆治。庭芝益器之，虽改官，不使去己。

纲　以王爚、章鉴为左、右丞相，兼枢密使。爚固辞，不许。

纲　十二月，元伯颜攻阳逻堡，夏贵帅师拒之。伯颜使阿朮袭青山矶，遂渡江。

纲　元伯颜拔阳逻堡，夏贵弃师还，伯颜遂会阿朮趋鄂州。

纲　朱禩孙将兵救鄂，不至而还。

纲　鄂州降元，伯颜使行省右丞阿里海涯戍鄂，遂引兵东下。

纲　诏贾似道都督诸路军马，开府临安。似道以孙虎臣总统诸军。

目　鄂既破，朝廷大惧。三学生及群臣上疏，以为非师相亲出不可。似道不得已，始开都督府于临安，以黄万石等参赞军事。

纲　诏天下勤王。

纲　以高达为湖北制置使。

纲　陈奕以黄州叛降元。

纲　李庭芝遣兵入援。





纲鉴易知录卷八九


南宋纪


恭宗皇帝


纲　乙亥，帝显德祐元年，春正月，葬永绍陵。

纲　以陈宜中同知枢密院事。

纲　以吕师夔参赞都督府军事。师夔不受命，以江州叛降元。

纲　元中书左丞刘整死于无为军。

纲　知安庆府范文虎叛降元。

目　文虎遣人以酒馔如江州迎元军，伯颜使阿朮以舟师先造，文虎以城降，通判夏倚仰药死。伯颜继至，承制授文虎两浙大都督。

纲　贾似道出师，次于芜湖。二月，夏贵引兵会之。

纲　似道畏刘整，不敢发，及闻其死，喜曰：“吾得天助也。”乃上表出师，抽诸路精兵十三万人以行，金帛辎重之舟，舳舻相衔百有余里。命宰执小事专决，大事则关白于督府，不得擅行。又以所亲信韩震为殿帅，总禁兵。进次于芜湖，遣人通吕师夔以议和。未几，夏贵引兵来会，袖中出一编书示似道曰：“宋历三百二十年。”似道俯首而已。

纲　以汪立信为江、淮招讨使，募兵御元。

目　贾似道至江上，以立信为端明殿学士、江、淮招讨使，俾就建康府库募兵，以援江上诸郡。立信受诏，即日上道，以妻子托其爱将金明，执其手曰：“我不负国家。尔亦必不负我。”遂行。与似道遇于芜湖，似道拊立信背曰：“不用公言，以至于此！”因问立信何向，立信曰：“今江南无一寸干净地，某去寻一片赵家地上死，要死得分明耳。”既至建康，守兵悉溃，而四面皆北军。立信知事不可成，叹曰：“吾生为宋臣，死为宋鬼，终为国一死，但徒死无益耳！”率所部数千人至高邮，欲控引淮、汉以为后图。

纲　贾似道复请和于元，伯颜不许。

目　似道自芜湖遣还元俘曾安抚，且以荔子、黄柑遗伯颜，复使宋京如元军，请称臣、奉岁币如开庆约。阿朮谓伯颜曰：“宋人无信，惟当进兵。”伯颜乃令囊加歹来，答书曰：“未渡江时，议和入贡则可。今沿江州郡皆已内属，欲和则当来面议也。”似道不答。囊加歹归报，京亦还。

纲　以黄万石为江西制置使。

纲　元陷池州，权守赵昴发死之。

目　池守王起宗闻元军渡江，弃官去，通判赵昴发摄州事。昴发缮壁聚粮，为固守计。元游骑至李王河，都统张林屡讽之降，昴发忿气填膺，瞠目视林，林不敢复言。已而林帅兵巡江阴，遣人纳款，而阳助昴发为守，守兵皆归于林。昴发知事不济，乃置酒，会亲友与诀，谓妻雍氏曰：“城将破，吾守臣，不当去，汝先出走。”雍曰：“君为忠臣，我独不能为忠臣妇乎！”昴发笑曰：“此岂妇人女子所能也。”雍曰：“吾请先君死。”昴发笑止之。明日，乃散其家赀与弟至仆婢，悉遣之。元兵薄城，昴发晨起，书几上曰：“国不可背，城不可降。夫妇同死，节义成双。”遂与雍氏同缢死于从容堂。林开门降，伯颜入城，问“太守何在？”左右以死对，深叹息之，命具棺衾合葬，祭其墓而去。事闻，赠华文阁待制，谥文节，雍氏赠顺义夫人。

纲　元主封其子那木罕为北平王，以安童行省院事于北鄙。

目　元太宗长孙曰海都，居北方，自定宗以来，日寻干戈。至是诏封那木罕为北平王，率诸王兵镇守，而安童总省院之政。

纲　元平章军国重事史天泽卒。

目　天泽至真定，病笃，附奏曰：“臣死不足惜，但愿天兵渡江，慎勿杀掠。”语不及他。元主闻讣震悼，赠太尉，谥忠武，追封镇阳王。

纲　孙虎臣、夏贵之师溃于江上，贾似道奔扬州，元尽陷江、淮州、军。

目　贾似道以精锐七万余人尽属孙虎臣，军于池州下流之丁家洲，夏贵以战舰二千五百艘横亘江中，似道自将后军鲁港。贵尝失利于鄂，恐督府成功无所逃罪，又忌虎臣新进出己上，殊无斗志。会伯颜令军中作大栰数十，采薪刍置其上，阳言欲焚舟，诸军但昼夜严备，而战心少懈。伯颜分步骑夹岸而进，麾战舰合势冲虎臣军。时阿朮与虎臣对阵，伯颜命举巨炮击虎臣中坚；虎臣军动，阿朮以划船数千艘乘风直进，呼声动天地。虎臣前锋将姜才方接战，虎臣遽过其妾所乘舟，众见之，曰：“步帅遁矣！”军遂乱。

夏贵不战而走，以扁舟掠似道船，呼曰：“彼众我寡，势不支矣！”似道闻之，错愕失措，遽鸣钲收军。舳舻簸荡，乍分乍合。阿朮以小旗麾将校，帅轻锐横击深入，诸军回棹前走，伯颜以步骑左右掎之，杀溺死者不可胜计，水为之赤，军资器械尽为元所获。

似道夜驻珠金沙，召贵计事。顷之，虎臣至，抚膺哭曰：“吾兵无一人用命者。”贵微笑曰：“吾尝血战当之矣。”似道曰：“计将安出？”贵曰：“诸军已胆落，吾何以战！师相惟有入扬州招溃兵，迎驾海上，吾当以死守淮西耳。”遂解舟去。似道乃与虎臣单舸奔还扬州。明日，溃兵蔽江而下，似道使人登岸，扬旗招之，皆莫应，有为恶语嫚骂之者。于是镇江、宁国、隆兴、江阴守臣皆弃城遁，太平、和州、无为军俱相继降元。

纲　元陷饶州，知州事唐震、故相江万里死之。

目　元军略饶州，知州唐震发州民城守。时元遣使来取降款，通判万道同阴使所部敛白金、牛、酒备降礼，微讽震降，震叱之曰：“我忍偷生负国邪！”城中少年感震言，杀元使者。已而元军登陴，众皆散。震入坐府中，元军执牍使署降，震掷笔于地，不屈，遂死之；兄椿与家人俱死。

初，江万里闻襄、樊破，凿池芝山后圃，扁其亭曰止水，人莫喻其意。至是，执门人陈伟器手曰：“大势不可为，余虽不在位，当与国为存亡。”既而元军执其弟知南剑州万顷，索金银不得，支解之，万里赴止水死，左右及子镐相继投沼中，积尸如叠。翌日，万里尸独浮出水上，从者敛葬之。事闻，赠震华文阁待制，谥忠介；万里太傅、益国公，谥文忠。

纲　行宫留守赵溍弃建康而遁。

纲　贾似道上书请迁都。王爚去位。

目　似道至扬州，檄列郡如海上迎驾，上书请迁都。太皇太后不许，殿帅韩震复以为请，诏下公卿杂议。王爚请坚跸，未决，以己不能与大计，乞罢政，不待报径去。已而宗学生上言：“陛下移跸，不于庆元则于平江，事势危急，则航海幸闽。不思我能往，彼亦能往，徒惊扰无益！”乃止。

纲　张世杰将兵入卫，遂复饶州。

目　时方危急，征诸将勤王，多不至，惟世杰来，上下叹异。陈宜中疑世杰归自元，易其所部军。

纲　江西提刑文天祥起兵勤王。

目　勤王诏至赣，天祥奉之涕泣，发郡中豪杰，并结溪峒山蛮，有众万人，遂入卫。天祥性豪华，平生自奉甚厚，声伎满前，至是痛自抑损，尽以家赀为军费。每与宾客僚佐语及时事，辄抚几曰：“乐人之乐者忧人之忧，食人之食者死人之事。”闻者为之感动。

纲　湖南提刑李芾遣兵入援。

目　芾性刚直，忤贾似道，贬官家居者久之。至是，提刑湖南，发壮士三千人，使将将之勤王。

纲　以陈宜中知枢密院事，曾渊子同知院事，文及翁签书院事，倪普同签书院事。

纲　遣元行人郝经还，经至燕卒。

目　元主复使经弟行枢密院都事庸等来问经所在，诏遣总管段佑以礼送经归。经道病，元主敕尚医近侍迎劳，至燕卒，谥文忠。经为人尚气节，为学务有用。及被留，撰续后汉书及易、春秋外传诸书。从者皆通于学，书佐荀宗道后亦至国子祭酒。

纲　贾似道有罪，免。

目　陈宜中初附似道，得骤登政府。及堂吏翁应龙自军中以都督府印还，宜中问似道所在，应龙以不知对。宜中意其已死，即上疏乞诛似道，以正误国之罪。太皇太后曰：“似道勤劳三朝，安忍以一朝之罪，失待大臣之礼！”诏授似道醴泉观使，罢平章、都督。凡似道诸不恤民之政，次第除之，以公田给还田主，令率其租户为兵；放还诸窜谪人。

纲　右丞相章鉴遁。

纲　端明殿学士、江淮招讨使汪立信卒于军。

目　立信闻贾似道师溃，江、汉守臣望风降遁，叹曰：“吾今日犹得死于宋土也！”乃置酒召宾僚与诀，手自为表，起居三宫，与从子书，属以家事。夜分，起步庭中，慷慨悲歌，握拳抚案者三，以是失声。三日，扼吭而卒。后元军至建康，金明以其家人免。或以立信三策及死告伯颜，请戮其孥，伯颜叹息久之，曰：“宋有是人，有是言哉！使果用之，我安得至此。”命求其家，厚恤之。曰：“忠臣之家也。”金明以立信之丧归葬丹阳。

纲　元博罗欢入涟、海州。

纲　三月，陈宜中杀殿前都指挥使韩震。

目　或言震谋劫帝迁都。陈宜中欲示非贾似道党，乃召震计事，伏壮士，袖铁椎击杀之。震部曲百余人大哄而出，射火箭入宫，斫嘉会门。宜中遣兵逐之，遂奔建康。

纲　元伯颜入建康。

目　建康都统徐旺荣迎伯颜入城居之。时江东大疫，居民乏食，伯颜开仓赈之，且遣医治疾，民大悦。会元主有诏：“以时方暑，不利行师，俟秋再举。”伯颜上言曰：“百年逋敌，已扼其吭，少尔迟回，奔播海岛，遗后悔矣！”元主从之，诏伯颜以行中书省驻建康，阿朮分兵驻扬州，与博罗欢、塔出绝宋淮南之援。伯颜分兵四出，知广德军令狐槩以城降元。

纲　诏谕元吕文焕、陈奕、范文虎使通好息兵。

纲　以王爚、陈宜中为左、右丞相，并兼枢密使，都督诸路军马。

纲　削章鉴官，放归田里。

目　鉴既去，太皇太后遣使召还，罢相予祠。韩震之死，鉴明其无他，为御史王应龙所劾，削其官，放归田里。鉴居位号宽厚，与人多许可，时目为“满朝欢”。

纲　复吴潜、向士璧官，贬窜贾似道党人有差。

目　御史陈过、潘文卿请窜贾似道，并治其党与。诏刺配翁应龙于吉阳军，罢廖莹中、王庭、刘良贵、陈伯大、董朴等官。

纲　元军入常州。

目　知常州赵与鉴遁，州人王良臣等以城降元。

纲　知平江府潜说友叛降元。

纲　诏张世杰总都督府诸军。世杰分道出兵以拒元。

目　世杰遣其将阎顺、李存进军广德，谢洪永进军平江，李山进军常州。顺遂复广德军。

纲　有二星斗于中天，一星陨。

纲　趣五郡镇抚使吕文福将兵入卫，文福杀使者，叛入江州。

纲　临安戒严，曾渊子、文及翁、倪普等弃位而遁；诏戒禁之。

目　元兵既近，临安戒严，于是同知枢密院事曾渊子等数十人皆遁，朝中为之萧然。签书枢密院事文及翁、同签书院事倪普，讽台谏劾己，章未上，亟出关遁。太皇太后闻之，诏榜朝堂云；“我朝三百余年，待士大夫以礼。吾与嗣君遭家多难，尔小大臣未尝有出一言以求国言。内而庶僚畔官离次，外而守令委印弃城，耳目之司既不能为吾纠击，二三执政又不能倡率群工，方且表里合谋，接踵宵遁。平日读圣贤书，自诿谓何？乃于此时作此举措，生何面目对人，死亦何以见先帝！天命未改，国法尚在，其在朝文武官，负国弃予者，令御史台觉察以闻。”然不能禁也。

纲　元礼部尚书廉希贤等来至独松关，守将张濡杀之。

目　元主遣礼部尚书廉希贤、工部侍郎严忠范奉国书来至建康。希贤请兵自卫，伯颜曰：“行人以言不以兵，兵多反致疑耳。”希贤固请，遂以兵五百送之。伯颜仍下令诸将各守营垒，勿得妄有侵掠。希贤等至独松关，张濡部曲杀忠范，执希贤送临安，希贤病创死。濡，俊之曾孙也。朝廷使人移书元军，言杀使之事乃边将，太后及嗣君实不知，当按诛之，愿输币请罢兵通好。伯颜曰：“彼为诈计，视我虚实耳。当择人同往，观其事体，令彼速降。”乃遣议事官张羽同使人还临安，羽至平江被杀。

纲　元阿里海涯入岳州。

纲　以陈合同签书枢密院事。

纲　夏四月，元阿里海涯寇江陵，朱禩孙、高达以城降，荆南州军皆陷。

纲　以高斯得签书枢密院事。

纲　以福王与芮为浙东安抚大使，开府绍兴。

纲　元阿朮寇扬州，李庭芝遣守将苗再成、姜才帅兵御之，败绩。

纲　加李庭芝参知政事。

纲　五月，刘师勇复常州。

纲　赐婺州处士何基、王柏赠谥。

目　基少师事黄榦，榦告以必有真实心地，刻苦工夫而后可。基悚惕受命，遂得闻渊源之懿。赵汝腾、蔡抗、杨栋相继荐于朝，诏与州学教授，基固辞。柏年三十始知为学之源，捐去俗学，勇于求道。从基游，基授以立志居敬之旨，以质实坚苦自励，凡六经、四书，及濂、洛、关、闽之书，皆有著述。至是，诏谥基曰文定，赠柏承事郎。

纲　以张珏为四川制置副使。

纲　籍吕文焕、陈奕、范文虎家。

纲　诏张世杰等四道出兵以御元。

目　时知庆远府仇子真、淮东兵马钤辖阮克己各将兵入卫，诏与世杰、张彦分道出击元军。台谏请命大臣监护，事下公卿杂议，久而不决。陈文龙上言：“书云‘三后协心，同底于道’。北兵今日取某城，明日筑某堡，而我以文相逊，以迹相疑，譬犹拯溺救焚而为安行徐步之仪也。请诏大臣无滋虚议。”不报。

纲　六月朔，日食既，昼晦如夜。

纲　成都安抚使昝万寿以嘉定诸城叛降元。

纲　以王爚平章军国重事，陈宜中、留梦炎为左、右丞相，并兼枢密使，都督诸路军马。

纲　加李庭芝知枢密院事。

纲　秋七月，张世杰与元阿朮战焦山下，世杰败绩，奔圌山。

目　世杰与刘师勇、孙虎臣等，大出舟师万余艘，次于焦山，令以十舟为方，碇江中流，非有号令毋得发碇，示以必死。元阿朮登石公山望之曰：“可烧而走也。”遂遣健卒善彀者千人，载以巨舰，分两翼夹射，阿朮居中，合势进战，继以火矢，篷樯俱焚，烟焰蔽江；诸军死战，欲走不能前，多赴江死。张弘范、董文炳复以锐卒横冲，世杰不复能军，奔圌山，阿朮、弘范追之，获白鹞子七百余艘。师勇还常州，虎臣还真州。世杰请济师，不报。

纲　放贾似道于循州，籍其家。

目　似道既免，三学生及台谏、侍从皆上疏乞诛似道，太皇太后不许。及似道上表自劾，且言为夏贵、孙虎臣所误，乞保余生。有旨，令李庭芝津遣归越，以终丧制；似道留扬不还。王爚复论：“似道既不死忠，又不成孝，乞下诏切责。”似道得诏，乃还绍兴府，绍兴守臣闭城不纳。王爚复言于太后曰：“本朝权臣稔祸，未有如似道之烈者。搢绅茅草，不知几疏，陛下皆抑而不行，付人言于不恤，何以谢天下？”太后乃降似道三官，婺州居住。婺人闻似道至，率众为露布逐之；复诏徙于建宁府。斩翁应龙，籍其家。廖莹中、王庭除名，流之岭南，皆自杀。

于是御史孙嵘叟等又以似道罪重罚轻，乞斩之以正法，方回复上疏论似道侥、诈、贪、淫、褊、骄、吝、专、忍、谬十罪，太皇太后犹不听。翁合上言：“似道以妒贤无比之林甫，辄自托于伊、周；以不学无术之霍光，敢效尤于莽、操。其总权罔上，卖国召兵，专利虐民，滔天之罪，人人能言。迫于众怒，仅谪建宁。夫建宁实朱熹讲道之阙里，虽三尺童子亦知向方，闻似道名，咸欲呕唾，况见其面乎！乞远投荒昧，以御魑魅。”遂诏责授高州团练副使，循州安置；籍其家，遣使监押之贬所。

会稽县尉郑虎臣，以其父尝为似道所配，欲报之，欣然请行。似道时寓建宁之开元寺，侍妾尚数十人，虎臣至，悉屏去。撤轿盖，暴行秋日中，令舁轿夫唱杭州歌谑之，每名斥似道，窘辱备至。一日，入古寺，壁上有吴潜南行所题字，虎臣呼似道曰：“贾团练，吴丞相何以至此？”似道惭不能对。至泉州洛阳桥，遇叶李自漳州放还，见于客邸，李赋词赠之，似道俯首谢焉。

纲　复皮龙荣官。

纲　陈宜中去位，诏罢王爚为醴泉观使，召宜中于温州。

目　初，张世杰之将出师也，王爚谓“二相宜一人督师吴门，否则臣虽老无能为，若效死封疆，亦不敢辞”。会世杰败于焦山，爚复言曰：“事无重于兵。今二相并建都督，庙算指授，臣不得而知。比者六月出师，诸将无统。臣岂不知吴门去京不远，而必为此请者，盖大敌在境，非陛下自将，则大臣开督。今世杰以诸将心力不一而败，不知国家尚堪几败邪？臣既不得其职，又不得其言，乞罢平章。”太后不许。

既而京学生刘九皋等伏阙上书，言宜中擅权，其略以为“赵溍、赵与鉴皆弃城遁，宜中乃借使过之说以报私恩。令狐槩、潜说友皆以城降，乃受其苞苴而为之羽翼。文天祥率兵勤王，信谗而沮挠之。贾似道丧师辱国，阳请致罚而阴佑之。元兵薄国门，勤王之师，乃留之京城而不遣。宰相当出督，而畏缩犹豫，第令集议而不行。吕师夔狼子野心，而使之通好乞盟。张世杰步兵而用之于水，刘师勇水兵而用之于步，指授失宜，因以败事。臣恐误国将不止于一似道也”。

初，宜中书多专决，不关白爚，或谓京学之论，实爚嗾之。书上，宜中径去，遣使四辈召之，不至。太后乃下九皋等临安狱，而手诏曰：“给、舍之奏，谓爚与宜中必难久处。兼爚近奏乞免平章，辞气不平，诚有如人言者，可罢爚平章军国重事，以少保观文殿大学士充醴泉观使。”是岁，卒。爚清修刚劲，不阿权势。及为相，属国势危亡，乃不能协谋以济大事，士论惜之。

纲　元以伯颜为右丞相，阿朮为左丞相。

目　元主召伯颜还至上都，面陈形势，乞即进兵，遂拜右丞相。伯颜辞曰：“阿朮功多，臣宜居后。”乃进阿朮左丞相，仍诏伯颜直趋临安，阿朮仍攻淮南，阿里海涯取湖南，万户宋都及吕师夔、李恒等取江西。

纲　以陈文龙同签书枢密院事。

纲　八月，以李芾知潭州，文天祥知平江府。

目　天祥至临安，上疏言：“本朝惩五季之乱，削藩镇，建都邑，一时虽足以矫尾大之弊，然国以浸弱，故敌至一州即一州破，至一县则一县破，中原陆沉，痛悔何及！今宜分境内为四镇，建都统于其中，以广西益湖南而建阃于长沙，以广东益江西而建阃于隆兴，以福建益江东而建阃于番阳，以淮西益淮东而建阃于扬州。责长沙取鄂，隆兴取蕲、黄，番阳取江东，扬州取两淮。地大力众，乃足以抗敌。约日齐奋，有进无退，日夜以图之，彼备多力分，疲于奔命，而吾民之豪杰者，又伺间出于其中，如此则敌不难却也。”时议以为迂阔，不报，命知平江府。

纲　元以廉希宪行省事于江陵。

纲　九月，元兵陷泰州，孙虎臣自杀。

纲　冬十月，诏张世杰、刘师勇总出戍兵。

纲　以留梦炎、陈宜中为左、右丞相兼枢密使，都督诸路军马。

纲　元阿里海涯围潭州，李芾力战御之。

目　李芾至潭，元游骑已入湘阴、益阳诸县。城中守卒不满三千，芾结峒蛮为援，缮器械，峙刍粮，栅江修壁。及元兵至，芾慷慨登陴，与诸将分地而守，民老弱皆出，结保伍助之，不令而集。芾日以忠义勉将士，死伤相藉，人犹饮血乘城殊死战，有来招降者，辄杀之以徇。

纲　监押官郑虎臣杀贾似道于漳州。

目　似道舟次南剑州黯淡滩，虎臣曰：“水清甚，何不死于此？”似道曰：“太后许我以不死，候有诏即死。”十月，至漳州木绵庵，虎臣曰：“吾为天下杀似道，虽死何憾！”遂拘其子与妾于别馆，即厕上拉其胸杀之。陈宜中至福州，捕虎臣，毙于狱。

纲　元阿朮围扬州，李庭芝力战御之。

目　阿朮攻扬，久而无功，乃筑长围困之，城中食尽，死者枕藉满道，而庭芝之志益坚。会伯颜至湾头，遂议深入。

纲　元伯颜渡江，分兵东下。

纲　文天祥遣兵救常州，不克。

纲　十一月，以陈文龙同知枢密院事，黄镛同签书院事。

纲　元将阿剌罕陷广德军四安镇，召文天祥入卫。

目　阿剌罕破银树东坝，戍将赵淮死之，遂陷广德军四安镇。陈宜中仓皇发临安民年十五以上者，皆籍为兵，号武定军，召文天祥于平江。

纲　元将宋都、李恒等陷江西州、军，都统密佑逆战于抚州，死之。

纲　元伯颜陷常州，屠其民，知州事姚訔、通判陈照、都统王安节死之。

目　伯颜至常州，会兵围城。姚訔、陈炤、刘师勇、王安节力战固守。伯颜遣人招之，譬喻百端，终不听。伯颜怒，命降人王良臣役城外居民运土为垒，土至，并人以筑之，且杀民煎膏取油以作炮，焚其牌，日夜攻不息。城中甚急，而訔等守志益坚。伯颜乃叱帐前诸军奋勇争先，四面并进；城遂破，訔死之。炤与安节犹巷战，或谓炤曰：“城东北门未合，可走。”炤曰：“去此一步，非死所矣！”日中，兵至，死焉。伯颜命屠其民。执安节至军前，不屈，亦死。师勇以八骑突围走平江。訔，希得之子。安节，坚之子也。

纲　以谢枋得为江西招谕使，知信州。

目　初，枋得闻淮西、江东、西州郡守将皆吕氏部曲，故争降附，自以与吕师夔善，乃应诏上书，以一族保师夔可信，乞分沿江诸屯兵，以师夔为镇抚使，使之行成，且乞身至江州见文焕与议。朝廷乃以枋得为沿江察访使以往，会文焕北还，不及而返，遂改知信州。

纲　元军破独松关，守将张濡遁。

目　独松既破，邻邑望风皆遁，朝廷大惧。时勤王师尚三四万人，文天祥与世杰议，以为“淮东坚壁，闽、广全城，若与敌血战，万一得捷，则令淮帅以截其后，国事犹可为也”。世杰大喜。陈宜中白太后降诏，以王师务宜持重，议遂止。濡既遁，后为廉希贤之子所杀。

纲　元董文炳入江阴军。

纲　左丞相留梦炎遁。

纲　十二月，诏许贾似道归葬，返其田庐。

纲　以吴坚签书枢密院事。

纲　遣工部侍郎柳岳如元军请平，伯颜不许。

目　陈宜中遣柳岳奉书如元军前，称“廉尚书之死，乃盗杀之，非朝廷意，乞班师修好”。岳见伯颜于无锡，泣请曰：“嗣君幼冲，在衰绖中，自古礼不伐丧。凡今日事至此者，皆奸臣贾似道失信误国尔。”伯颜曰：“汝国执戮我行人，故我兴师。钱氏纳土，李氏出降，皆汝国之法也。汝国得天下于小儿，亦失于小儿，其道如此，尚何多言！”遂令囊加歹偕岳还。

纲　以陈文龙参知政事，谢堂同知枢密院事。

纲　元伯颜入平江。

纲　复遣柳岳如元求封，行至高邮，民杀之。

目　陈宜中因柳岳还，复奏遣宗正少卿陆秀夫及吕师孟等同囊加歹使元军，求称侄纳币；不从，则称侄孙，且敕吕文焕令通好罢兵。秀夫等见伯颜于平江，伯颜不许，宜中乃白太后，奉表求封为小国，太后从之。直学士院高应松不肯草表，改命京局官刘褎然为之。岳等至高邮嵇家庄，为嵇耸所杀。

纲　以文天祥签书枢密院事。

纲　黄万石叛降元，都统米立死之。

目　立初从陈奕守黄州，奕降，立溃围出，万石署之帐前。元军略江西，立迎战于江坊，兵败，被执不降，系狱。至是万石举军降元，元行省遣万石谕立曰：“吾官衔一牙牌书不尽，今亦降矣。”立曰：“侍郎国家大臣，立一小卒尔。但三世食赵氏禄，赵亡，何以生为！立乃陈上生擒合死之人，与投拜者不同。”万石再三谕之，不屈，遂遇害。

纲　丙子，二年，春正月元阿里海涯破潭州，湖南镇抚大使、知州事李芾死之。湖南州、军皆陷。

目　阿里海涯督战益急，城中大窘，力不能支，诸将泣请曰：“事急矣，吾属为国死可也，如民何！”芾骂曰：“国家平时所以厚养汝者，为今日也。汝第死守，有复言者吾先戮汝！”除夕，元兵登城，蚁附而上。

知衡州尹谷时寓城中，知事不可为，乃为二子行冠礼。或曰：“此何时，行此迂阔事！”谷曰：“正欲令儿曹冠带见先人于地下尔！”既毕礼，与其家人自焚。芾命酒酹之，因留宾佐会饮。夜传令，犹手书“尽忠”字为号，饮达旦，诸宾佐出，参议杨震赴园池死。芾坐熊湘阁，召帐下沈忠，遗之金曰：“吾力竭，分当死。吾家人亦不可辱于俘，汝尽杀之，而后杀我。”忠伏地叩头，辞以不能。芾固命之，忠泣而诺。取酒，饮其家人，尽醉，乃遍刃之。芾亦引颈受刃。忠纵火焚其居，还家杀其妻子，复至火所，大恸，举身投地，乃自刎。潭民闻之，多举家自尽，城无虚井，缢林木者相望。

元旦，守将吴继明、刘孝忠以城降。由是湖南州郡皆降于元。宝庆通判曾如骥，亦不屈而死。事闻，赠芾端明殿大学士，谥忠节。

纲　陈文龙、黄镛遁。

纲　以吴坚为左丞相兼枢密使，常楙参知政事。

目　日午，宣麻慈元殿，文班止六人。

纲　诸关兵皆溃。

目　知嘉兴府刘汉杰以城降元。元兵围安吉州，知州赵良淳与提刑徐道隆同守。时元兵迫行都，召道隆入卫，道绝不通，乃由太湖经武康、临安县境勤王。范文虎致书诱良淳降，良淳焚书，斩其使，元兵至，良淳率众城守，夜就茇舍陴上，不归。既而戍将吴国定开门纳元兵，良淳命车归府，兵士止之曰：“侍郎何自苦？”良淳叱去之，闭阁自经。元兵追道隆，及之，一军尽没，道隆见执，守者少怠，赴水死。

纲　遣监察御史刘岊奉表称臣于元。

目　陆秀夫还，言伯颜不肯从伯侄之称。太后命用臣礼，陈宜中难之。太后涕泣曰：“苟存社稷，称臣，非所较也。”遂遣岊奉表称臣，上尊号，岁贡银、绢二十五万两、匹，乞存境土以奉蒸尝，且约伯颜会长安镇以输平。

纲　常楙遁，以夏士林签书枢密院事，士林亦遁。

纲　进封吉王昰为益王，判福州；信王昺为广王，判泉州。

目　初，召文天祥知临安府，天祥辞不拜，请以福王、秀王判临安系民望，身为少尹，以死卫宗庙；又乞命吉王、信王镇闽、广以图兴复，俱不许。至是宗亲复请，太后从之。以驸马都尉杨镇及杨淑妃弟亮节、俞充容弟如珪，提举二王府事。

纲　陈宜中请迁都，不果行。

纲　元伯颜军皋亭山，太皇太后遣使奉玺以降。右丞相陈宜中夜遁。

目　伯颜至长安镇，陈宜中违约，不往议事。伯颜乃进次皋亭山，阿剌罕、董文炳之师皆会。文天祥、张世杰请移三宫入海，而己帅众背城一战。宜中不许，白太后，遣监察御史杨应奎上传国玺以降。伯颜受之，遣使召宜中出议降事，而使囊加歹奉玺表赴上都。应奎既行，是夜宜中遁归于温州之清澳。

纲　张世杰、刘师勇各以所部兵入于海。

目　世杰、师勇及苏刘义以不战而降，遂去。世杰次于定海，元石国英使都统卞彪说世杰降，世杰大怒、断彪舌，磔之于巾子山。师勇至海上，见时事不可为，忧愤纵酒卒。

纲　吴坚、文天祥如元军，伯颜执天祥，遣坚还。

目　杨应奎还，言伯颜欲执政面议。太后乃以天祥为右丞相兼枢密使，与吴坚偕往；天祥辞不拜，遂行。因说伯颜曰：“北朝若以宋为与国，请退兵平江或嘉兴，然后议岁币与金帛犒师，北朝全兵以还，策之上也。若欲毁其宗社，则淮、浙、闽、广尚多未下，利钝未可知，兵连祸结，必自此始。”伯颜以北诏为辞，顾天祥举动不常，疑有异志，留之军中，遣坚还。天祥怒，数请归，曰：“我之此来，为两国大事，何故留我！”伯颜曰：“勿怒，君为宋大臣，责任非轻，今日之事，正当与我共之。”令忙兀台、唆都馆伴羁縻之。

纲　驸马都尉杨镇等奉益王、广王走婺州。

目　杨淑妃、秀王与檡从行。

纲　以家铉翁签书枢密院事，贾馀庆同签书院事。

纲　元吕师夔寇江东，谢枋得迎战，败绩。

目　枋得与元战于安仁，矢尽而败，遂奔建宁山中，妻子皆被执。

纲　二月，日中有黑子。元伯颜遣人入临安，封府库，收图籍符印。

目　伯颜承制，以临安为两浙大都督府，命忙兀台、范文虎入城治都督府事。又令程鹏飞取太皇太后手诏及三省、枢密院檄，谕州郡降附。执政皆署，家铉翁独不肯，鹏飞命缚之。铉翁曰：“中书无缚执政之理，归私第以待命可也。”乃止。

伯颜进屯湖州市，复令吕文焕及范文虎等慰谕太皇太后。文焕因入内上表谢而出，有曰：“兹衔北命，来抗南师，视以犬马，报以仇雠，非曰子弟攻其父母，不得已也，尚何言哉！”伯颜令张惠、阿剌罕、董文炳、张弘范、唆都等封府库，收史馆、礼寺图书及百司符印告敕，罢官府及侍卫军。

纲　以贾余庆为右丞相兼枢密使，刘岊同签书枢密院事，与吴坚、谢堂、家铉翁并充祈谢使，如元。谢堂逃归。

纲　元人以文天祥北去。

目　伯颜尝引天祥与吴坚等同坐。天祥面斥贾馀庆卖国，且责伯颜失信。吕文焕从旁谕解之，天祥并斥文焕及其侄师孟：“父子兄弟受国厚恩，不能以死报国，乃合族为逆，尚何言！”文焕等惭恚，伯颜遂拘天祥，随祈请使北行。

纲　浙江潮三日不至。

目　时元军分驻江沙上，杭人方幸之，潮汐三日不至。

纲　元伯颜使范文虎追益王、广王不及，执杨镇还临安。二王遂走温州。

纲　夏贵以淮西叛降元，知镇巢军洪福死之。

纲　三月，元伯颜入临安，以帝及皇太后全氏、福王与芮等北去。

目　帝与太后肩舆出宫。太皇太后以疾留内。与芮及沂王乃猷、度宗母隆国夫人黄氏并杨震、谢堂、高应松、庶僚刘褎然、三学生等皆行。太学生徐应与其二男一女同赴井死。

纲　文天祥自镇江亡入真州，遂浮海如温州。

目　天祥至镇江，与其客杜浒等十二人夜亡入真州，苗再成出迎，喜且泣曰：“两淮兵足以兴复，特二阃少隙，不能合从耳。”天祥问：“计将安出？”再成曰：“今先约淮西兵趋建康，彼必悉力以扞吾西兵。指挥淮东诸将，以通、泰兵攻湾头，以高邮、宝应、淮安兵攻扬子桥，以扬兵攻瓜步，吾以舟师直捣镇江，同日大举。湾头、扬子桥，皆沿江脆兵，且日夜望我师之至，攻之即下，命攻瓜步之三面，吾自江中一面薄之，虽有智者不能为之谋矣！瓜步既举，以淮东兵入京口，淮西兵入金陵，要其归路，其大帅可坐致也。”天祥大称善，即以书遗李庭芝，遣使四出结约。

初，天祥未至真时，扬有脱归兵言：“元密遣一丞相入真州说降矣。”庭芝信之，以天祥来说降也，使再成亟杀之。再成不忍，绐天祥出相城垒，以制司文示之，闭之门外。久之，复遣二路分觇天祥，果说降者即杀之。二路分与天祥语，见其忠义，亦不忍杀，以兵二十人道之如扬。四鼓抵城下，闻候门者曰：“制置司下令捕文丞相甚急！”众相顾吐舌。天祥乃变姓名，由通州泛海，如温州以求二王。

纲　元以阿剌罕、董文炳行省事于临安。

目　伯颜北还、承制留阿剌罕、董文炳经略闽、浙，以忙兀台镇浙西，唆都镇浙东。会江西都元帅宋都言宋二王在闽、广聚兵将攻江西，乃遣塔出移军，与李恒、吕师夔会阿剌罕、文炳同取未下州县，以追二王。

纲　闰月，陈宜中等奉益王为天下兵马都元帅，广王副之，开府福州，起兵兴复。

目　陆秀夫、苏刘义等闻二王走温州，继追及于道，遣人召陈宜中于清澳。宜中来谒，复召张世杰于定海，世杰亦以所部兵来。温之江心寺，旧有高宗南奔时御座，众相率哭座下，奉益王为都元帅，广王副之。发兵除吏，以秀王与檡为福建察访使，先入闽中，抚谕士民，檄召诸路忠义，同奖王室。会太皇太后遣二宦者以兵百人召二王还临安，宜中等沉其兵江中，遂入闽。时黄万石降元，以尝为福建漕使，欲取全闽为己功。汀、建诸州方谋从万石送款，闻二王至，复闭门以拒万石。南剑守臣林起鳌遣军逐之，万石败走，其将士多来归，兵势稍振。

纲　帝至瓜洲，李庭芝使姜才将兵夜捣元军，不克。

目　帝北行，至瓜洲，庭芝与才涕泣誓将士出夺之，将士皆感泣。乃尽散金帛犒兵，以四万人夜捣瓜洲，战三时，众拥帝避去。才追战至浦子市，夜，犹不退。阿朮使人招之，才曰：“吾宁死，岂作降将军邪！”真州苗再成亦谋夺驾，不克。

纲　夏五月朔，益王即位于福州，遥上帝尊号，尊度宗淑妃杨氏为皇太妃，同听政。

目　改元景炎。遥上帝尊号为孝恭懿圣皇帝。升福州为福安府，以大都督府为垂拱殿，便厅为延和殿，王刚中知福安府。是日，有大声出府中，众皆惊仆。

纲　进封广王为卫王。以陈宜中为左丞相兼枢密使、都督诸路军马，陈文龙、刘黼参知政事，张世杰为枢密副使，陆秀夫直学士院，苏刘义主管殿前司。

纲　召李庭芝为右丞相，姜才为保康军承宣使。

纲　诏江西制置使赵溍、招谕使吴浚等分道出师，兴复帝室。

目　诏以赵溍为江西制置使，进兵邵武；谢枋得为江东制置使，进兵饶州；李世逵、方兴等进兵浙东；吴浚为江西招谕使，邹凤副之；毛统由海道至淮，约兵会合。仍诏傅卓、翟国秀等分道出兵。时枋得败走，已不能军。

纲　文天祥至自温州，以为枢密使，同都督诸路军马。

纲　元主忽必烈废德祐帝为瀛国公。

纲　元以伯颜同知枢密院事。

纲　罢直学士院陆秀夫。

纲　元将唆都陷衢州，江东、西、湖南、北宣抚大使留梦炎降。

纲　六月，元军入广州。

纲　秋七月，文天祥开府南剑州，经略江西。

纲　李庭芝、姜才赴召，至泰州。扬州守将朱焕、泰州裨将孙贵等皆降于元，庭芝、才死之，淮东尽陷。

目　临安既陷，阿朮以太皇太后手诏谕庭芝使降。庭芝登城谓使者曰：“奉诏守城，未闻以诏谕降也。”既而阿朮复遣使者持元主诏招庭芝，庭芝开壁纳使者，斩之，焚其诏于陴上。

会福州使至，庭芝命制置副使朱焕守扬，而自与姜才将兵七千趋泰州，将东入海。庭芝既行，焕即以城降。阿朮分道追及庭芝，杀步卒千余人。庭芝走入泰州，阿朮围之，且驱其妻子至陴下招降。会姜才疽发背，不能战，泰州裨将孙贵，胡惟孝开北门纳元军。庭芝赴莲池中，水浅不死，遂与姜才俱被执。至扬州，阿朮责其不降，才曰：“不降者我也！”愤骂不已，然犹爱其才勇，未忍杀之。朱焕请曰：“扬自用兵以来，积骸满野，皆庭芝与才所为，不杀之何俟！”阿朮乃皆杀之。扬民闻者莫不泣下。

纲　八月，元军入真州，苗再成死之。

纲　元人以太皇太后谢氏北去。

纲　九月，元军分道寇闽、广。

目　阿剌罕、董文炳及忙兀台、唆都以舟师出明州，塔出及吕师夔、李恒等以骑兵出江西。

纲　东莞民熊飞起兵，会赵溍复韶、广州。

纲　冬十月，文天祥帅师次于汀州。

目　天祥遣赵时赏等将一军趋赣以取宁都，吴浚将一军取雩都，刘洙等皆自江西起兵来会。

纲　元吕师夔等将兵度梅岭，遂入韶州，熊飞死之。

目　赵溍使飞及曾逢龙御元军于南雄，逢龙败死，飞走韶州。元军围之，守将刘自立以城降，飞率兵巷战，兵败，赴水死。

纲　十一月，元阿剌罕、董文炳入处州，秀王与檡等逆战于瑞安，败绩，死之。

纲　元军入建宁府、邵武军。

纲　陈宜中、张世杰奉帝航海。

目　北兵既逼，陈宜中、张世杰备海舟，奉帝及卫王、杨太妃等登舟。时军十七万人，民兵三十万人，淮兵万人，与北舟相遇，值天雾晦冥不辨，舟得以进。

纲　帝至泉州，招抚使蒲寿庚作乱，帝走潮州。十二月，寿庚以泉州叛降元。

纲　元人入兴化军，知军事陈文龙死之。

目　王刚中既降，遣使至兴化军，文龙斩之，而发民固守。使部将林华伺元兵于境上，华反导元兵至城下，通判曹澄孙开门降。执文龙，欲降之，文龙指其腹曰：“此皆节义文章也，可相逼邪！”卒不屈，乃械送杭州，文龙不食死。

纲　元阿里海涯破静江，坑其民，都统马塈死之。广西州郡皆陷。

纲　帝次惠州，遣使奉表请降于元。





纲鉴易知录卷九十


南宋纪


端宗皇帝


纲　丁丑，端宗皇帝景炎二年，春正月，文天祥移屯漳州。汀守黄去疾及吴浚降元。

纲　元命道士张宗演领江南道教。

纲　二月，元军入广州，遂陷广东诸郡。

纲　文天祥诛吴浚。

目　浚既降元，因至漳州说天祥降，天祥责以大义，斩之。

纲　元军引还，留潜说友为福州宣慰使，王积翁副之。

目　时北方有警，元主召诸将班师，凡诸将及淮兵在福安者，命李雄统之。

纲　元以西僧杨琏真加总摄江南释教。

纲　三月，文天祥复梅州。

纲　元将李雄杀潜说友。

纲　陈瓒起兵复兴化军。

纲　夏四月，广东制置使张镇孙复广州。五月，张世杰复潮州。

纲　文天祥引兵自梅州出江西。

目　吉、赣兵皆会之，遂复会昌县。

纲　六月，文天祥败元军于雩都。秋七月，使赵时赏等分道复吉、赣诸县，遂围赣州。

纲　张世杰会师讨蒲寿庚于泉州，传檄诸路，遂复邵武军。

目　世杰以元军既退，自将淮兵讨蒲寿庚。时汀、漳诸路剧盗陈吊眼及许夫人所统诸峒、畬军皆会，兵势稍振。寿庚闭城自守。世杰遂传檄诸路，陈瓒起家丁、民义五百人应世杰，世杰遣将复邵武军。

纲　八月，元李恒袭文天祥于兴国县。天祥兵溃，走循州，诸将巩信、赵时赏等皆死之。

目　李恒遣兵援赣，而自将攻天祥于兴国。天祥不意恒猝至，遣兵战钟步，不利。时邹聚兵数万于永丰，天祥引兵就之，会兵先溃，恒追天祥至方石岭，及之。巩信以短兵接战，恒骇其以寡敌众，疑有伏，敛兵不进。信坐巨石，余卒侍左右，箭雨集，屹不动，恒从间道就视之，创被体而死不仆。天祥至空坑，兵尽溃。时赵时赏坐肩舆后，元军问为谁，时赏曰：“我姓文。”众以为天祥，擒之。恒遍求俘虏人识认，有曰：“此赵督参时赏也。”天祥由是得与杜浒、邹乘骑逸去，至循州，散兵颇集。天祥妻子及幕僚、客将皆被执。时赏至隆兴，奋骂不屈。有系累至者，辄麾去，云：“小小佥厅官耳。执之何为！”得脱者甚众。临刑，刘洙颇自辨，时赏叱曰：“死耳，何必然！”于是被执者皆死。恒送天祥妻子、家属于燕，二子死于道。

纲　九月，帝迁潮州之浅湾。

纲　元将塔出等引兵入大庾岭。

目　元主诏塔出与李恒、吕师夔等以步卒入岭，忙兀台、唆都、蒲寿庚及元帅刘深等以舟师下海，合追二王。

纲　张世杰攻泉州，不克。元复陷邵武军，遂入福州。

纲　冬十月，以陆秀夫同签书枢密院事。

纲　秀夫之谪，张世杰让陈宜中曰：“此何如时，动以台谏论人！”宜中惶恐，亟召秀夫还行朝。时播越海滨，庶事疏略，杨太妃垂帘与群臣语，犹自称奴。每时节朝会，独秀夫俨然正笏，立如治朝，或时在行中凄然泣下，以朝衣收泪，衣尽湿，左右无不悲恸者。

纲　元唆都破兴化军，屠其民，陈瓒死之。

目　唆都至兴化，瓒闭城拒守。唆都临城谕之，矢石雨下，乃造云梯、炮石，攻破其城，巷战终日。获瓒，车裂之。屠其民，血流有声。

纲　十一月，元塔出会兵陷广州。

纲　元将刘深袭浅湾，帝奔井澳。

目　深攻浅湾，张世杰战不利，奉帝走秀山，遂至井澳。

纲　十二月，帝有疾。

目　帝至井澳，飓风坏舟，帝溺，几不救，遂得惊疾。旬余，诸兵士稍集，死者过半。

纲　元刘深袭井澳，帝奔谢女峡，陈宜中逃之占城。

目　帝复入海，至七里洋，欲往占城。陈宜中请先往谕意，度事不可为，遂不返。

纲　戊寅，三年，春正月，元降封福王与芮为平原郡公。

纲　元军入重庆，张珏死之，西川州县皆陷。

纲　二月，元唆都陷潮州，屠其民。

纲　三月，文天祥收兵，复出丽江浦。

目　天祥以弟璧及母在惠州，乃趋之。行收兵，出海丰县，遂次于丽江浦。

纲　都统凌震复广州。

纲　帝迁硇洲。

纲　曾渊子至自雷州，以为参知政事、广西宣谕使。

目　渊子起兵据雷州，元军谕降不听，进兵攻之。渊子奔硇洲，遂有是命。

纲　夏四月，帝崩，卫王即位。

目　帝崩，年十一。群臣多欲散去，陆秀夫曰：“度宗皇帝一子尚在，将焉置之！古人有以一旅一成中兴者，今百官有司皆具，士卒数万，天若未欲绝宋，此岂不可为国邪！”乃与众共立卫王，年八岁矣。方登坛，礼毕，御辇所向，有龙挐空而上。既入宫，云阴不见，改元祥兴。升硇洲为翔龙县。上帝庙号曰端宗。太妃仍同听政。

陈宜中入占城，行都日候其还朝，宜中竟不至。时世杰秉政，而秀夫裨助之，外筹军旅，内调工役，凡有述作，尽出其手，虽匆遽流离中，犹日书大学章句以劝讲。

纲　六月，帝迁新会之厓山。

目　时六军所泊，居雷、化犬牙处，而厓山在新会县南八十里巨海中，与奇石山相对立如两扉，潮汐之所出入也，故有镇戍，张世杰以为天险，可扼以自固，乃奉帝移驻。遣人入山伐木，造行宫及军屋千余间。行宫正殿曰慈元，杨太妃居之。升广州为祥兴府。时官民兵尚二十余万，多居于舟，资粮取办于广右诸郡、海外四州。复刷人匠造舟楫，制器仗，至十月始罢。

纲　元以张弘范为都元帅，李恒副之，将兵入闽、广。

纲　秋八月，有星陨于广南。

目　有星堕广州南，初陨色红，大如箕，中爆烈为五，既坠地，声如鸣鼓，一时顷止。

纲　加文天祥少保、信国公，张世杰越国公。

目　天祥闻帝即位，上表自劾兵败江西之罪，乞入朝；优诏不许，而加官爵。会军中大疫，士卒多死，天祥母亦病没，诏起复之。天祥长子复亡，家属皆尽。

纲　九月，葬端宗皇帝于厓山。

纲　冬十一月，凌震弃广州遁。

纲　元张弘范袭执文天祥于五坡岭。

目　天祥屯潮阳，邹、刘子俊皆集师会之，遂讨剧盗陈懿、刘兴于潮。兴死；懿遁，以海舟导张弘范兵济潮阳。天祥帅麾下走海丰，先锋将张弘正追之。天祥方饭五坡岭，弘正兵突至，众不及战，天祥遂被执，吞脑子不死，邹自刭。刘子俊自诡为天祥，冀可免天祥；及天祥至，各争真伪，元遂烹子俊。天祥至潮阳，见弘范，左右命之拜，天祥不屈。弘范释其缚，以客礼之。天祥固请死，弘范不许，处之舟中，求族属被俘者悉还之。

纲　十二月，元西僧杨琏真加发绍兴诸陵。

目　杨琏真加利宋攒宫金玉，发诸陵在绍兴者及大臣冢墓，凡一百一所。又欲裒诸陵骨，杂牛马枯骼为镇南浮屠。会稽人唐珏独痛愤，乃货家具行贷，得百金，为酒食，阴召诸恶少，泣曰：“尔辈皆宋人，吾不忍陵骨之暴露，欲以他骨易之。已造石函六，刻纪年一字为号，自思陵以下，随号收殡。”众如珏言，夜往取遗骸，葬兰亭山后，又移宋故宫冬青树植其上以识，闻者悲之。





帝昺


纲　己卯，帝昺祥兴二年，春正月，元张弘范袭厓山，张世杰力战御之。

目　弘范由潮阳港乘舟入海，至甲子门，获斥候将，知帝所在，乃至厓山。或谓世杰曰：“北兵以舟师塞海口，则我不能进退，盍先据之？幸而胜，国之福也；不胜，犹可西走。”世杰恐久在海中，士卒离心，动则必散，乃曰：“频年航海，何时已乎，今须与决胜负。”遂焚行朝草芾，结大舶千余，作一字阵，碇海中，中舻外舳，贯以大索，四周起楼棚如城堞，奉帝居其间为死计，人皆危之。厓山北浅，舟胶不可进。弘范由山东转而南，入大洋，与世杰之师相遇，薄之，且出骑兵断官军汲路。世杰舟坚不能动，弘范乃舟载茅茨，沃以膏脂，乘风纵火焚之。世杰战舰皆涂泥，缚长木以拒火，舟不爇，弘范无如之何。

时世杰有甥韩在元军中，弘范三使韩招世杰，世杰不从，曰：“吾知降生且富贵，但义不可移尔！”因历数古忠臣以答之。弘范乃命文天祥为书招世杰，天祥曰：“吾不能扞父母，乃教人叛父母，可乎？”固命之，天祥遂书所过零丁洋诗与之，其末有云：“人生自古谁无死，留取丹心照汗青。”弘范笑而置之。

弘范复遣人语厓山士民曰：“汝陈丞相已去，文丞相已执，汝复欲何为？”士民亦无叛者。弘范又以舟师据海口，世杰兵士茹干粮，十余日，下掬海水饮之，水咸，饮即呕泄，兵士大困。世杰帅苏刘义、方兴等旦夕大战。既而李恒自广州以师来会，弘范命恒守厓山北。

纲　二月，张世杰与元张弘范战于厓山。世杰兵溃，陆秀夫负帝赴海死之。世杰复收兵，至海陵山，舟覆而死。宋亡。

目　都统张达夜袭元军，败还。弘范乃四分其军，自将一军，相去里许，令诸将曰：“宋舟西舣厓山，潮至必东遁，急攻之。闻吾乐作，乃战，违令者斩。”时黑气出山西，李恒乘早潮退，攻其北，世杰以淮兵殊死战。至午，潮上，元军乐作，世杰以为且懈，不设备。弘范以舟攻其南，世杰南北受敌，兵士皆疲，不能复战，俄有一舟樯旗仆，诸舟之樯旗皆仆，世杰知事去，乃抽精兵入中军，诸军大溃，翟国秀、凌震等皆解甲降元。元军薄中军，会日暮，风雨昏雾四塞，咫尺不相辨，世杰乃与苏刘义断维，以十六舟夺港而去。陆秀夫走帝舟，帝舟大，且诸舟环结，度不得出走，乃先驱其妻子入海，谓帝曰：“国事至此，陛下当为国死。德祐皇帝辱已甚，陛下不可再辱！”即负帝同溺，后宫诸臣从死者甚众。余舟尚八百，尽为弘范所得，越七日，尸浮海上者十余万人。因得帝尸及诏书之宝。

世杰行收兵，遇杨太妃，欲奉以求赵氏后。杨太后始闻帝崩，抚膺大恸曰：“我忍死间关至此者，正为赵氏一块肉耳，今无望矣！”遂赴海死，世杰葬之海滨。世杰将趋占城，土豪强之还广东，乃回舟舣南恩之海陵山，散溃稍集。谋入广，飓风大作，将士劝世杰登岸，世杰曰：“无以为也。”登柁楼，露香祝曰：“我为赵氏，亦已至矣。一君亡，复立一君，今又亡。我未死者，庶几敌兵退，别立赵氏以存祀耳。今若此，岂天意邪！”风涛愈甚，世杰堕水溺死。诸将函其骨，葬潮居里。苏刘义出海洋，为其下所杀。

纲　冬十月，文天祥至燕，不屈，元人囚之。

目　厓山之破，张弘范等置酒大会，谓天祥曰：“国亡，丞相忠孝尽矣。能改心以事之宋者事今，将不失为宰相也。”天祥泫然出涕曰：“国亡不能救，为人臣者死有余罪，况敢逃其死而贰其心乎！”弘范义之，遣使护送天祥赴燕。道经吉州，痛恨不食，八日犹生，乃复食。十月，至燕，馆人供张甚盛，天祥不寝处，坐达旦；遂移兵马司，设卒守之。既而丞相博罗等召见于枢密院，欲使拜，天祥长揖不屈。博罗曰：“自古有以宗庙土地与人而复逃者乎？”天祥曰：“奉国与人，是卖国之臣也。卖国者有所利而为之，必不去，去者必非卖国者也。予前除宰相不拜，奉使军前，寻被拘执。已而有贼臣献国，国亡当死，所以不死者，以度宗二子在浙东，老母在广故耳。”博罗曰：“弃德祐嗣君而立二王，忠乎？”天祥曰：“当此之时，社稷为重，君为轻。吾别立君，为宗庙、社稷计也。从怀、愍而北者非忠，从元帝为忠；从徽、钦而北者非忠，从高宗为忠。”博罗语塞，忽曰：“晋元帝、宋高宗，皆有所受命，二王不以正，是篡也。”天祥曰：“景炎乃度宗长子，德祐亲兄，不可谓不正；登极于德祐去位之后，不可谓篡；陈丞相以太后命奉二王出宫，不可谓无所受命。”博罗等皆无辞，但以“无受命”为解。天祥曰：“天与之，人归之，虽无传受之命，推戴拥立，亦何不可！”博罗怒曰：“尔立二王，竟成何功？”天祥曰：“立君以存宗社，存一日，则尽臣子一日之责，何功之有！”曰：“既知其不可，何必为？”天祥曰：“父母有疾，虽不可为，无不下药之理。尽吾心焉，不可救，则天命也。今日天祥至此，有死而已，何必多言。”博罗欲杀之，而元主及大臣不可。弘范病中亦表奏天祥忠于所事，愿释勿杀，乃囚之。

右南宋九帝，共一百五十三年。合两宋一十八帝，共三百二十年。
