---
layout: post
title: 中华简史-三国卷
date: 2022-12-26 09:52:00
description: 中华简史-三国卷
---

## 中华简史-唐朝卷

### 概述

```
唐朝（618年—907年），是继隋朝之后的大一统中原王朝，共历二十一帝，享国二百八十九年。隋末天下群雄并起，617年唐国公李渊于晋阳起兵，次年称帝建立唐朝，定都长安。907年藩镇将领朱温篡唐，唐朝覆亡。
```

### 隋大业元年 605
#### 隋大业九年 613年
> 杨玄感举兵反隋，李渊奉命镇守弘化郡。李渊广交天下豪杰，遭隋炀帝的猜疑。
#### 隋大业十一年  公元615年
> 李渊调任山西河东慰抚大使，到达龙门时击败母端儿农民起义，收编万余人
> 击绛州贼柴保昌，降其众数万人，
#### 隋大业十二年  公元616年
> 突厥侵犯边塞，李渊和王仁恭一同北击突厥。李渊以少胜多打败了突厥
#### 隋大业十三年 公元617年
> 李渊任太原留守，奉命征讨历山飞贼甄翟儿，在雀鼠谷大获全胜。
> 起兵反隋的队伍蜂拥而起，隋炀帝所在的江都被孤立
> 李世民和晋阳县令刘文静密谋起兵。裴寂以计劝李渊起兵
> 李渊治下驻马邑刘武周发动兵变，杀死马邑太守王仁恭，割据马邑而自称天子。
> 刘武周攻破楼烦郡，进占汾阳宫与突厥勾结，图谋南下争夺天下
> 炀帝要提李渊到江都治罪。李渊借口防备刘武周和突厥南下，派李世民刘文静等人募兵
> 李渊率军三万誓师，正式起兵直趋关中。
> 李渊与长子建成、次子世民挥师南下，先后破守霍邑的隋鹰牙郎将宋老生、渡黄河
> 李渊父子攻入长安。拥立其孙代王杨侑为帝。李氏父子完全控制了关中局势

### 高祖 神尧大圣大光孝皇帝 李渊 618-626 献陵
#### 戊寅 武德元年 大业十四年  618
> 春正月，唐王渊自加殊礼。
> 三月,江都兵变，宇文化及使校尉令狐行达缢杀炀帝。并将隋氏宗室、外戚在江都宫中者皆杀之，立秦王浩。
> 唐王渊自为相国，加九锡。
> 宇文化及发江都。
> 隋吴兴太守沈法兴起兵，据江表十余郡。
> 夏四月，宇文化及至彭城，魏公密拒之，化及引兵入东郡。
> 梁王铣称皇帝，置百官，徙都江陵。修复园庙。引岑文本为中书侍郎，委以机密。
> 五月，隋恭帝禅位于唐，唐王即皇帝位。推五运为土德，色尚黄。
> 唐罢郡置州，以太守为刺史。
> 隋越王侗称皇帝。段达、王世充为纳言，元文都为内史令，共掌朝政。
> 突厥遣使如唐。
> 唐命裴寂、刘文静等修律令，行之。置国子、太学、四门生，三百余员，郡县学亦置生员。
> 六月甲子，李渊即皇帝位于长安，国号唐。
> 六月，唐以秦公世民为尚书令，裴寂为右仆射、知政事，刘文静为纳言，窦威、萧瑀为内史令。
> 唐立四亲庙。
> 唐立世子建成为皇太子，世民为秦王，元吉为齐王。
> 唐废隋帝侑为酅国公，而选用其宗室。
> 唐以孙伏伽为治书侍御史。
```
万年县法曹孙伏伽上表曰：“隋以恶闻其过亡天下，故陛下得之；然陛下徒知得之之易，而未知隋失之之不难也。谓宜易其覆辙，务尽下情。凡人君言动，不可不慎。陛下今日即位，明日有献鹞雏者，此乃少年之事，岂圣主所须哉！又百戏、散乐，亡国淫声。近太常于民间借妇女裙襦以充妓衣，拟五月五日玄武门游戏，此亦非所以为子孙法也。夫善恶之习，渐染易移，太子、诸王参僚左右，宜谨择其人；　有门风不睦，素无行义，专好奢靡，以声色游猎为事者，皆不可近。自古骨肉乖离，以至败亡，未有不因左右离间而然也。”唐主大悦，下诏褒称，擢为治书侍御史，赐帛三百匹，仍颁示远近。
```
> 魏公密败宇文化及于黎阳，奉表降隋。
> 秋七月，隋王世充杀元文都，隋主以世充为仆射。魏公密如东都，不至而复。
> 八月，秦主举卒，子仁杲立。
> 唐立李轨为凉王。
> 隋人葬炀帝于江都。
> 魏公密与隋战，大败，遂以其众降唐。
> 隋宇文化及弑秦王浩，自称许帝。
> 冬十月，唐以李密为光禄卿，封邢国公。
> 朱粲自称楚帝。取唐邓州，刺史吕子臧死之。
> 隋以王世充为太尉。
> 十一月，凉王李轨称帝。
> 唐秦王世民破秦兵，围折墌，秦主仁杲出降。
> 徐世勣降唐，赐姓李氏。
> 唐斩薛仁杲于市。
> 唐遣李密收抚山东。
> 唐杀隋河东守将尧君素。
> 唐李密叛，行军总管盛彦师讨斩之。
> 唐以李素立为侍御史。
> 唐以舞胡安叱奴为散骑侍郎。

#### 己卯 武德二年 
> 春二月，唐定租、庸、调法。每丁租二石，绢二匹，绵三两；自兹以外，不得横敛。
> 朱粲降唐，以为楚王。
> 夏王建德破宇文化及于聊城，诛之。
> 唐以宇文士及为上仪同，封德彝为内史侍郎。
> 隋王世充自称郑王，加九锡。
> 夏四月，郑王世充称帝。
> 唐遣安兴贵袭执凉主轨以归，杀之，河西平。
> 五月，郑王世充弑隋主侗。
```
世充遣人鸩侗，隋主请与太后诀，不许。乃布席礼佛曰：“愿自今以往，不复生帝王家！”饮药，不能绝，以帛缢杀之，谥曰恭皇帝。
```
> 秋七月，唐置十二军。，分统关内诸府，皆取天星为名，每军将、副各一人，督以耕战之务。由是士马精强，所向无敌。
> 八月，唐酅公薨。
> 唐杀其民部尚书刘文静。
> 沈法兴称梁王于毗陵，李子通称吴帝于江都。
> 唐以李纲为太子少保。
> 冬，定杨将宋金刚取浍州，唐遣秦王世民击之。
> 十一月，唐秦王世民击宋金刚，屯柏壁。
> 十二月，庚申，上猎于华山。

#### 庚辰 武德三年
> 春二月，唐以封德彝为中书令。

> 夏四月，唐李世民击宋金刚，破之于吕州，定杨可汗武周及金刚皆走死，金刚大败。敬德、寻相举介休及永安降。刘武周闻金刚败，大惧，弃并州走突厥。金刚亦走突厥，皆死。
> 五月，唐立老子庙。
> 六月甲子，李渊即皇帝位于长安，国号唐。
> 秋七月，唐遣秦王世民督诸军伐郑。薛举、薛仁果父子打败刘文静和殷开山。
> 九月，唐攻郑辕，拔之。世民以五百骑行战地，世充帅步骑万余猝至，围之，单雄信引槊直趣世民，敬德跃马横刺雄信坠马，翼世民出围。屈突通引大兵继至，世充大败，仅以身免。
> 十一月，世民在浅水原战胜薛仁果父子，西北广大地区平定
> 冬十二月，吴主子通败梁兵，取京口。杜伏威击之，子通败走。袭梁，梁王法兴走死。

#### 辛巳 武德四年 

> 春二月，唐秦王世民败郑主世充于谷水，进围洛阳。
> 三月，夏王建德将兵救郑。夏五月，唐秦王世民大破擒之，郑主世充降。
```
世民入洛阳宫城，观隋宫殿，叹曰：“逞侈心，穷人欲，无亡得乎！”命撤端门楼，焚乾阳殿，毁则天门阙，废诸道场。
```
> 秋七月，唐秦王世民至长安，献俘太庙。赦王世充，斩窦建德。大赦百姓，给复一年。世充未行，定州刺史独孤修德矫敕杀之；免修德官。
> 唐初行开元通宝钱。
> 窦建德故将刘黑闼起兵漳南。
> 八月，刘黑闼据鄃县，唐遣兵击之。
> 唐徐圆朗举兵应刘黑闼。
> 冬十月，唐以秦王世民为天策上将。
```
唐主以秦王世民功大，前代官皆不足以称之，特置天策上将，位在王公上，以世民为之，开府置属。世民以海内浸平，乃开馆以延文学之士，杜如晦、房玄龄、虞世南、褚亮、姚思廉、李玄道、蔡允恭、薛元敬、颜相时、苏勖、于志宁、苏世长、薛收、李守素、陆德明、孔颖达、盖文达、许敬宗为文学馆学士，分为三番，更日直宿。世民暇日辄至馆中，讨论文籍，或至夜分。使库直阎立本图像，褚亮为赞，号十八学士。士大夫得预其选者，时人谓之“登瀛州”。
时府僚多补外官，如晦亦出为陕州长史。房玄龄曰：“余人不足惜，杜如晦王佐之才，大王欲经营四方，非如晦不可。”世民惊曰：“微公言，几失之。”即奏留之。使参谋帷幄，军中多事，如晦剖决如流。
世民每克城，诸将争取宝货，玄龄独收采人物，致之幕府。每令入奏事，唐主曰：“玄龄为吾儿陈事，虽隔千里，皆如面谈。”
```
> 唐遣赵郡王孝恭、李靖伐梁，梁主铣降。
```
唐发巴、蜀兵，以孝恭、李靖统之，自夔州东击萧铣。时铣以罢兵营农，宿卫才数千人，闻唐兵至，仓猝征兵，未集，乃悉见兵出拒战。李靖纵兵奋击，大破之，乘胜直抵江陵，入其外郭。大获舟舰，靖使散之江中。诸将皆曰：“破敌所获，当籍其用，奈何弃以资敌？”靖曰：“吾悬军深入，若攻城未拔，援兵四集，吾表里受敌，进退不获，虽有舟楫，将安用之？今弃舟舰，使塞江而下，援兵见之，必谓江陵已破，未敢轻进，往来觇伺，动淹旬月，吾必取之矣。”援兵见之，果疑不进，遂围江陵。
铣内外阻绝，问策于岑文本，文本劝铣降。铣谓群臣曰：“天不祚梁，不可复支矣。必待力屈，则百姓蒙患，奈何以我之故，陷百姓于涂炭乎！”以太牢告庙，下令出降。
孝恭入城，禁止杀掠。诸将言：“梁将帅拒斗死者，请籍其家，以赏将士。”靖曰：“王者之师，宜使义声先路。彼为其主斗死，乃忠臣也，岂可同之叛逆之科乎！”于是城中安堵，秋毫无犯。南方州县闻之，皆望风款附。孝恭送铣长安，斩于都市。以孝恭为荆州总管；靖为上柱国，安抚岭南。
```
> 十一月，唐杜伏威击李子通，执送长安。
> 刘黑闼取唐定州，总管李玄通死之。

#### 壬午 武德五年
> 春正月，刘黑闼自称汉东王。
> 唐秦王世民破刘黑闼于洺水，黑闼奔突厥。
> 夏六月，刘黑闼引突厥寇山东，又寇定州。
> 冬十月，唐遣齐王元吉击刘黑闼，淮阳王道玄与黑闼战，败没。
> 楚王林士弘卒，其众遂散。
> 十一月，唐遣太子建成击刘黑闼。
```
淮阳王道玄之败也，山东震骇。刘黑闼尽复故地，进据洺州。齐王元吉不敢进，而太子建成请行，故遣之。
初，唐主之起兵晋阳也，皆秦王世民之谋，唐主谓世民曰：“事成，当以汝为太子。”将佐亦以为请，世民固辞而止。太子喜酒色，游畋；齐王多过失；皆无宠。世民功名日盛，建成内不自安，乃与元吉协谋共倾世民。曲意事妃嫔，谄谀赂遗，无所不至，以求媚于上。世民独不事之，由是诸妃嫔争誉建成、元吉而短世民。时世民、元吉皆居别殿，与上台、东宫昼夜通行，无复禁限。相遇如家人礼。太子令秦、齐王教与诏敕并行，有司莫知所从，唯据得之先后为定。世民以淮安王神通有功，给田数十顷。张婕妤求之，手敕赐之，神通以教给在先，不与。婕妤诉于唐主，唐主怒，以责世民，复谓裴寂曰：“此儿久典兵在外，为书生所教，非复昔日子也。”
秦王每侍宴宫中，思太穆皇后早终，不得见唐主有天下，或歔欷流涕，唐主不乐。诸妃嫔曰：“陛下春秋高，宜相娱乐，而秦王如此，正是憎疾妾等，陛下万岁后，妾子母必无孑遗矣！皇太子仁孝，陛下以妾子母属之，必能保全。”唐主为之怆然。由是无易太子意，待世民浸疏，而建成、元吉日亲矣。
太子中允王珪、洗马魏徵亦说太子曰：“秦王功盖天下，中外归心；殿下但以年长居东宫，无大功以镇服海内。今刘黑闼散亡之余，众不满万，以大军临之，势如拉朽，殿下宜自击之以取功名，因结纳山东豪杰，庶可自安。”于是太子请行。
```
> 十二月，唐太子建成兵至昌乐，刘黑闼亡走。、

#### 癸未 武德六年 
> 春正月，太子遣骑将刘弘基追黑闼，黑闼奔走不得休息，至饶阳，从者才百余人，馁甚。黑闼所署刺史诸葛德威出迎，馈之食，未毕，勒兵执之，送诣太子，斩于洺州。黑闼临刑叹曰：“我幸在家菜，为高雅贤辈所误至此！”
> 二月，徐圆朗走死，其地皆入于唐。
> 唐废参旗等十二军。
> 夏，高开道寇唐幽州，败走。
> 秋八月，唐淮南道行台仆射辅公祏反。

#### 甲申 武德七年 
> 高开道为其部下张金树所杀，张金树降唐。
> 唐军消灭了江南的辅公祏势力，一统天下
> 春正月，依周、齐旧制，州置中正一人，掌知州内人物，品量望第，以门望高者领之，无品秩。
> 二月，置州、县、乡学，帝诣国子学，释奠于先圣、先师。
> 三月，初定官制。
> 夏四月，颁新律令。初定均田租、庸、调法
``` 
目　丁、中之民，给田一顷，笃疾减什之六，寡妻妾减七，皆以什之二为世业，八为口分。每丁岁入租，粟二石。调随土地所宜，绫、绢、、布。岁役二旬；不役则收其佣，日三尺；有事而加役者，旬有五日，免其调；三旬，租、调俱免。水、旱、虫、霜为灾，什损四以上免租，损六以上免调，损七以上课役俱免。凡民赀业分九等，百户为里，五里为乡，四家为邻，四邻为保。在城邑者为坊，田野者为村。食禄之家，无得与民争利；工商杂类，无预士伍。男女始生为黄，四岁为小，十六为中，二十为丁，六十为老。岁造计帐，三年造户籍。
```
> 秋闰七月，突厥入寇，遣秦王世民将兵御之。
```
或说上曰：“突厥所以屡寇关中者，以子女玉帛皆在长安故也。若焚长安而不都，则胡寇自息矣。”上欲从之，秦王世民谏曰：“戎狄为患，自古有之。陛下以圣武龙兴，所征无敌，奈何为此以贻四海之羞，为百世之笑乎！愿假数年之期，臣请系颉利之颈致之阙下。若其不效，迁都未晚。”上曰：“善。”建成与妃嫔共谮世民曰；“突厥犯边，得赂则退。秦王外托御寇之名，内欲总兵权，成其篡夺之谋！”上大怒，召世民责之；会有司奏突厥入寇，上乃改容劳勉。诏世民、元吉将兵出豳州以御之。上每有寇盗，辄命世民讨之，事平之后，猜嫌益甚。
```
> 八月，突厥受盟而还。

#### 乙酉 武德八年 
> 夏四月，复置十二军。

#### 武德九年
> 春正月，诏太常少卿祖孝孙定雅乐。
> 二月，初令州、县、里闬各祀社稷。
> 夏，太史令傅奕上疏沙汰僧、道,上亦恶沙门、道士，苟避征徭，不守戒律。诏：“命有司沙汰天下僧、尼、道士、女冠，其精勤练行者，迁大寺观；庸猥粗秽者，勒还乡里。”
> 六月，太子建成与齐王元吉嫉秦王世民功高，设计欲杀世民，反为世民射杀于玄武门。立世民为皇太子，决军国事。
> 以魏徵、王珪为谏议大夫。
> 帝自称太上皇。
> 秋八月，太子即位,是为太宗皇帝。

### 太宗 文武大圣大广孝皇帝 李世民 627-649 昭陵
#### 武德九年
> 秋八月，放宫女三千余人。
> 立妃长孙氏为皇后。
> 突厥颉利、突利二可汗合兵十余万入寇，至渭水便桥，帝六骑出御之让其背盟入寇。突厥请盟而退。
```
上乃自与高士廉、房玄龄等六骑径诣渭水上，与颉利隔水而语，责以负约。突厥大惊，皆下马罗拜。俄而诸军继至，旌甲蔽野，颉利见思力不返，而上轻出，军容甚盛，有惧色。上麾诸军使却而布陈，独留与颉利语。萧瑀叩马固谏，上曰：“突厥所以敢倾国而来者，以我国内有难，朕新即位，谓我不能抗御也。我若示之以弱，虏必放兵大掠，不可复制。故朕轻骑独出，示若轻之；震曜军容，使知必战；虏既深入，必有惧心，与战则克，与和则固。制服突厥，在此举矣！”是日，颉利来请和，诏许之。斩白马，与盟于便桥之上。突厥引兵退。萧瑀请曰：“突厥未和之时，诸将争欲战，陛下不许，而虏自退，其策安在？”上曰：“突厥之众，多而不整，君臣之志惟贿是求，昨其达官皆来谒我，我若醉而缚之，因击其众，伏兵邀其前，大军蹑其后，覆之如反掌耳。然吾即位日浅，国家未安。一与虏战，结怨既深，彼或惧而修备，则吾未可以得志也。故卷甲韬戈，啖以金帛，彼既得所欲，志必骄惰，然后养威俟衅，一举可灭也。将欲取之，必固与之，此之谓也。”瑀谢不及。
```
> 九月，引诸卫将卒习射于显德殿。

```
上日引诸卫将卒数百人习射殿庭，谕之曰：“朕不使汝曹穿池筑苑，专习弓矢，居间无事，则为汝师，突厥入寇，则为汝将，庶几中国之民可以少安！”群臣多谏曰：“于律，以兵刃至御在所者绞。今使将卒习射殿庭，万一狂夫窃发，出于不意，非所以重社稷也。”上曰：“王者视四海为一家，封域之内，皆朕赤子，朕一一推心置其腹中，奈何宿卫之士亦加猜忌乎！”由是人思自励，数年之间，悉为精锐。
```

> 定勋臣爵邑。
```
上曰：“王者至公无私，故能服天下之心。设官分职，以为民也，当择贤才而用之，岂以新旧为先后哉！必也新而贤，旧而不肖，安可舍新而取旧乎！今不论其贤不肖而直言嗟怨，岂为政之体乎！”
```
> 禁淫祀杂占。
> 上于弘文殿聚四库书二十余万卷。置弘文馆于殿侧，选天下文学之士虞世南、褚亮、姚思廉、欧阳询、蔡允恭、萧德言等，以本官兼学士，令更日宿直，听朝之隙，引入内殿，讲论前言往行，商榷政事，或至夜分乃罢。又取三品以上子孙充弘文馆学生。
```
上谓侍臣曰：“朕观炀帝文辞奥博，亦知是尧、舜而非桀、纣；然行事何其相反也。”魏徵对曰：“人君虽圣哲，犹当虚己以受人，故智者献其谋，勇者竭其力。炀帝恃其俊才，骄矜自用，故口诵尧、舜之言，而身为桀、纣之行，曾不自知，以至覆亡也。”上曰：“前事不远，吾属之师也。”
上谓侍臣曰：“梁武帝惟谈苦空，侯景之乱，百官不能乘马；元帝为周师所围，犹讲老子，百官戎服以听，此深足为戒！朕所学者，惟尧、舜、周、孔之道，如鸟之有翼，鱼之有水，失之则死，不可暂无耳。”
有上书请去佞臣者，上问佞臣为谁？对曰：“愿陛下与群臣言，或阳怒以试之。彼执理不屈者，直臣也；畏威顺旨者，佞臣也。”上曰：“君，源也；臣，流也；浊其源而求其流之清，不可得矣！君自为诈，何以责臣下之直乎！朕方以至诚治天下，见前世帝王好以权谲小数接其臣下者，常窃耻之。卿策虽善，朕不取也。”
上与群臣论止盗，或请重法以禁之。上曰：“朕当去奢省费，轻徭薄赋，选用廉吏，使民衣食有余则自不为盗，安用重法邪！”自是数年之后，海内升平，路不拾遗，外户不闭，商旅野宿焉。
上尝曰：“君依于国，国依于民。刻民以奉君，犹割肉以充腹，腹饱而身毙，君富而国亡矣。朕常以此思之，不敢纵欲也！”
上谓公卿曰：“昔禹凿山治水，而民无谤者，与人同利故也。秦始皇营宫室而民怨叛者，病人以利己故也。夫美丽珍奇，固人之所欲，若纵之不已，则危亡立至。朕欲营一殿，材用已具，鉴秦而止，王公已下宜体朕此意。”由是二十年间，风俗素朴，衣无锦绣，公私富给。
上谓侍臣曰：“吾闻西域贾胡，得美珠剖身以藏之，有诸？”侍臣曰：“有之。”上曰：“人皆知笑彼之爱珠而不爱其身也；吏受赇抵法，与帝王徇奢欲而亡国者，何以异于胡之可笑矣邪！”魏徵曰：“昔鲁哀公谓孔子曰：‘人有好忘者，徙宅而忘其妻！’孔子曰：‘又有甚者，桀、纣乃忘其身。’亦犹是也。”上曰：“然。朕与公辈宜戮力相辅，庶免为人笑也。”上患吏多受赇。密使左右试赂之。有司门令史受绢一匹，上欲杀之，民部尚书裴矩谏曰：“为吏受赂，罪诚当死。但陛下使人遗之而受，乃陷人于法也，恐非所谓道之以德，齐之以礼。”上悦，告群臣曰：“裴矩能当官力争，不为面从；倘每事皆然，何忧不治！”
```
> 冬十月，诏追封故太子为息隐王，齐王为海陵剌王，改葬之。后诏复息隐王为隐太子，海陵剌王号巢剌王。
> 立子承乾为皇太子。
> 诏民遭突厥暴践者，计口给绢。
> 十二月，遣使点兵。
```
目　上厉精求治，数引魏徵入卧内，访以得失；徵知无不言，上皆欣然嘉纳。上遣使点兵，封德彝奏：“中男虽未十八，其壮大者，亦可并点。”上从之，敕出，徵固执以为不可。上怒，召而让之，对曰：“夫兵在御之得其道耳，何必多取细弱以增虚数乎！且陛下每云：‘吾以诚信御天下’，今即位未几，失信者数矣！”上愕然曰：“何也？”对曰：“陛下初诏：‘悉免负逋官物。’有司以为负秦府国司者，非官物，征督如故。陛下以秦王升为天子，国司之物，非官物而何！又曰：‘关中免二年租调，关外给复一年。’既而继有敕云：‘已役已输者，以来年为始。’散还之后，方复更征，百姓固已不能无怪。今复点兵，何谓来年为始乎！又陛下所与共治天下者在于守宰；至于点兵，独疑其诈，岂所谓以诚信为治乎！”上悦，从之。
```
> 以张玄素为侍御史。
> 以张蕴古为大理丞。
```
前幽州记室张蕴古上大宝箴，其略曰：“圣人受命，拯溺亨屯，故以一人治天下，不以天下奉一人。”又曰：“壮九重于内，所居不过容膝；彼昏不知，瑶其台而琼其室。罗八珍于前，所食不过适口；惟狂罔念，丘其糟而池其酒。”又曰：“勿没没而暗，勿察察而明，虽冕旒蔽目，而视于未形，虽黈纩塞耳，而听于无声。”上嘉之，赐以束帛，除大理丞。
```
#### 丁亥 贞观元年 627 
> 春正月，宴群臣，奏秦王破阵乐。
> 制谏官随宰相入议事。
> 尚书长孙无忌与法官更议定律令，宽绞刑五十条为断右趾。上曰：“肉刑废已久，宜有以易之。”于是有司请改为加役流，流三千里，居作三年，从之。
> 二月，分天下为十道：曰关内，河南，河东，河北，山南，陇右，淮南，江南，剑南，岭南。
> 三月，皇后帅内外命妇亲蚕。
> 闰月，命京官五品以上更宿中书内省，数延见，问民疾苦，政事得失。
> 夏六月，封德彝卒。
> 以萧瑀为左仆射。
> 山东旱，诏所在赈恤，蠲其租赋。
> 秋七月，以长孙无忌为右仆射。
> 九月，宇文士及罢。御史大夫杜淹参预朝政。
> 冬十月，岭南酋长冯盎遣子入朝。
> 十二月，诏殿中侍御史崔仁师按狱青州。
> 鸿胪卿郑元还自突厥。
```
初，突厥既强，敕勒诸部分散，有薛延陁、回纥、都播、骨利干、多滥葛、同罗、仆固、拔野古、思结、浑、斛薛、奚结、阿跌、契苾、白霫等十五部，皆居碛北。颉利政乱，薛延陁、回纥等叛之，颉利不能制。会大雪，羊马多死，民大饥，鸿胪卿郑元使还，言于上曰：“戎狄兴衰，专以羊马为候。今突厥民饥畜瘦，将亡之兆也。”群臣多劝上乘间击之，上曰：“背盟不信，利灾不仁，乘危不武。纵其种落尽叛，六畜无余，朕终不击，必待有罪，然后讨之。”
```
#### 戊子 贞观二年
> 春正月，长孙无忌罢。
> 三月，诏自今大辟(死刑统称)，并令两省、四品及尚书议之。
> 关内旱饥，赦天下。
> 夏四月，突厥突利可汗请入朝。
> 六月，祖孝孙奏唐雅乐。
```
魏徵曰：“乐在人和，不在声音也。”
```
> 畿内蝗。
> 秋九月，诏非大瑞不得表闻。
> 出宫女三千余人。
> 冬十月，上以卢祖尚廉平公直，欲遣镇抚交阯,祖尚既谢而复悔之，以疾辞。上遣杜如晦等谕旨，祖尚固辞。上大怒曰,命斩于朝堂。
> 诏举堪县令者。
> 诏自今奴告主者斩之。

#### 己丑 贞观三年
> 春正月，耕藉东郊。
> 二月，以房玄龄、杜如晦为仆射，魏徵守秘书监，参预朝政。
```
上问魏徵曰：“人主何为而明，何为而暗？”对曰：“兼听则明，偏信则暗。昔尧清问下民，舜明目达聪，故共、鲧、欢兜不能蔽也。秦二世偏信赵高，以成望夷之祸；梁武帝偏信朱异，以取台城之辱；隋炀帝偏信虞世基，以致彭城阁之变。是故人君兼听广纳，则贵臣不得壅蔽，而下情得以上通也。”上曰：“善。”
上谓侍臣曰：“人言天子至尊，无所畏惮。朕则不然，上畏皇天之鉴临，下惮群臣之瞻仰，兢兢业业，犹恐不合天意，未副人望。”魏徵曰：“此诚致治之要，愿陛下谨终如始，则善矣。”
```
> 夏四月，上皇徙居大安宫。
> 六月，以马周为监察御史。
> 冬十一月，以荀悦汉纪赐凉州都督李大亮。
```
上遣使至凉州，都督李大亮有佳鹰，使者讽使献之，大亮密表曰：“陛下久绝畋游而使者求鹰。若陛下之意，深乖昔旨；如其自擅，乃是使非其人。”上悦，手诏褒美，赐以荀悦汉纪。
```
> 代州都督张公瑾上言突厥可取之状，上以颉利既请和亲，复援梁师都，命李靖为行军总管讨之，以公瑾为副。拔野古、仆骨等酋长并率众来降，于是复以李世、柴绍、薛万彻为诸道总管，众合十余万，皆受靖节度，分道出击突厥。
> 十二月，突厥突利可汗入朝。
```
上曰：“往者太上皇以百姓之故，称臣于突厥，朕常痛心焉。今单于稽颡(以额触地的敬礼。)，庶几可雪前耻矣。昔人谓御戎无上策，朕今治安中国，而四夷自服，岂非上策乎！”
```
> 闰月，蛮酋谢元深等来朝。
> 濮州刺史庞相寿有罪，免。
```
相寿坐赃免，上以其秦府旧人，复其官。魏徵曰：“秦府左右甚多，若人人皆恃恩私，则为善者惧矣！”上悦，谓相寿曰：“我昔为一府主；今为天下主，不得独私故人。”赐帛遣之。相寿流涕而去。
```

#### 庚寅 贞观四年
> 张宝相活捉颉利可汗，献到京师


> 春二月，李靖袭破突厥于阴山，颉利可汗遁走。
> 以温彦博为中书令，戴胄参预朝政，萧瑀参议朝政。
> 三月，四夷君长诣阙请帝为天可汗，上曰：“我为大唐天子，又下行可汗事乎！”群臣及四夷皆称万岁。是后以玺书赐西北君长，皆称天可汗。
> 蔡公杜如晦卒 
```
如晦疾笃，上遣太子问疾，又自临视之。及卒，上语及，必流涕，谓房玄龄曰：“公与如晦同佐朕，今独见公，不见如晦矣！”
```
> 夏四月，颉利败走，往依沙钵罗设苏尼失部落。任城王道宗引兵逼之，使苏尼失执颉利，行军副总管张宝相取之以献，苏尼失举众来降，漠南遂空。上御楼受俘，馆之太仆。上皇闻之，叹曰：“汉高祖困白登不能报；今我子能灭突厥，吾付托得人，复何忧哉！”
```
突厥既亡，其部落或北附薛延陁，或西奔西域，其降唐者尚十万口，诏群臣议区处之宜。朝士多言：“戎狄自古为中国患，今幸破亡，宜悉徙之河南兖、豫之间，分其种落，散居州县，教之耕织，可以化为农民。”颜师古请“寘之河北，分立酋长，领其部落”。李百药以为：“突厥虽云一国，然种类区分，各有酋帅。宜因其离散，各署君长，使不相臣属，则国分势敌，不能抗衡中国矣！仍于定襄置都护府，为其节度，此安边之长策也。”温彦博请“准汉建武故事，置于塞下，顺其土俗，以实空虚之地，使为中国扞蔽”。魏徵以为：“戎狄，弱则请服，强则叛乱，若留之中国，数年之后，蕃滋倍多，必为腹心之疾。西晋之乱，前事之明鉴也！宜纵之使还故土便。”彦博曰：“王者之于万物，天覆地载，靡有所遗。今突厥以穷来归，奈何弃之！若救其死亡，授以生业，数年之后，悉为吾民。选其酋长，使入宿卫，畏威怀德，何后患之有！”上卒用彦博策，处突厥降众，东自幽州，西至灵州；分突利故地为四州；又分颉利之地为六州，左置定襄、右置云中二都督府以统其众。以突利为顺州都督。初，颉利族人思摩，无宠于颉利。颉利之亡，亲近者皆离散，独思摩不去，竟与俱擒。上以颉利为右卫大将军，苏尼失，思摩皆封郡王，其余拜官有差，五品以上百余人，因而入居长安者近万家。
```
> 林邑遣使入贡。
```
林邑献火珠，有司以其表辞不顺，请讨之，上曰：“好战者亡，如炀帝、颉利皆所亲见也。小国胜之不武，况未可必乎！”
```
> 六月，修洛阳宫。
```
给事中张玄素上书曰：“洛阳未有巡幸之期而预修宫室，非今日之急务也。且陛下初平洛阳，凡隋氏宫室之宏侈者皆令毁之，曾未十年，复加营缮，何前日恶之而今日效之也！且以今日财力，何如隋世？陛下役疮痍之人，袭亡隋之弊，恐又甚于炀帝矣！”上叹曰：“吾思之不熟，乃至于是！”顾谓房玄龄曰：“玄素所言有理，可即罢之。后以事至洛阳，虽露居亦无伤也。”
```
> 秋七月，敕百司：“诏敕未便者皆执奏。”
```
上问房玄龄、萧瑀曰：“隋文帝何如主也？”对曰：“文帝勤于为治，临朝或至日昃，五品以上，引坐论事，卫士传餐而食；虽性非仁厚，亦励精之主也。”上曰：“公得其一，未知其二。文帝不明而喜察；不明则照有不通，喜察则多疑于物，事皆自决，不任群臣。一日万机，岂能一一中理！群臣既知主意，则惟取决受成，虽有愆违，莫敢谏诤，此所以二世而亡也。朕则不然。择天下贤才，置之百官，使思天下之事，关由宰相，审熟便安，然后奏闻。有功则赏，有罪则刑，谁敢不竭心力以修职业，何忧天下之不治乎！”因敕有司：“自今诏敕未便者，皆应执奏，毋得阿从，不尽己意。”
```
> 以李纲为太子少师，萧瑀为太子少傅。
> 以李大亮为西北道安抚大使。
```
西突厥种落散在伊吾，诏以李大亮为安抚大使，贮粮碛口，以赈之。大亮言：“欲怀远者必先安近，中国如本根，四夷如枝叶，疲中国以奉四夷，犹拔本根以益枝叶也。今招致西突厥，但有劳费，未见有益。况河西州县萧条，不堪供亿，不如罢之。其或自立君长，求内属者羁縻受之，使居塞外，为中国藩蔽，此乃施虚惠而收实利也。”上从之。
```
> 以李靖为右仆射。
> 冬十一月，上读明堂针灸书，云“人五脏之系，皆附于背”，故除鞭背刑。
> 大有年。（《穀梁传》:“五穀大熟,为大有年,是为丰收年）
```
上之初即位也，尝与群臣语及教化，上曰：“今承大乱之后，恐斯民未易化也。”魏徵对曰：“不然。久安之民骄佚，骄佚则难教；经乱之民愁苦，愁苦则易化。譬犹饥者易为食，渴者易为饮也。”上深然之。封德彝曰：“三代以还，人渐浇讹，故秦任法律，汉杂霸道，盖欲化而不能，岂能之而不欲邪！魏徵书生，未识时务，信其虚论，必败国家。”徵曰：“五帝、三王不易民而化，汤、武皆承大乱之后，身致太平；若谓古人淳朴，渐致浇讹，则至于今日，当悉化为鬼魅矣，人主安得而治之！”上卒从徵言。

元年，关中饥，米斗直绢一匹；二年，天下蝗；三年，大水。上勤而抚之，民虽东西就食，未尝嗟怨。是岁，天下大稔（[rěn]，大丰收），流散者咸归乡里，米斗不过三、四钱，终岁断死刑才二十九人。东至于海，南及五岭，皆外户不闭，行旅不赍粮，取给于道路焉。

帝谓长孙无忌曰：“贞观之初，议者皆云：‘人主当独运威权，不可委之臣下。’又云：‘宜震耀威武，征讨四夷。’惟魏徵劝朕‘偃武修文，中国既安，四夷自服’。朕用其言，今颉利成擒，其酋长并带刀宿卫，皆袭衣冠，徵之力也，但恨不使封德彝见之耳！”徵再拜谢曰：“此皆陛下威德，臣何力之有焉！”帝曰：“朕能任公，公能称朕所任，则其功岂独在朕乎！”

上谓侍臣曰：“朕有二喜一惧：比年丰稔，斗粟三钱，一喜也；北虏久服，边鄙无虞，二喜也；治安则骄侈易生，骄侈则危亡立至，此一惧也。”

房玄龄奏：“阅府库甲兵，远胜隋世。”上曰：“甲兵武备，诚不可阙；然炀帝甲兵岂不足邪！卒亡天下。若公等尽力，使百姓乂安，此乃朕之甲兵也。”
```
#### 辛卯 贞观五年
> 秋八月，杀大理丞张蕴古。
```
河内人李好德有心疾，为妖言，大理丞张蕴古按之。奏：“好德实被疾，不当坐。”治书侍御史权万纪劾奏：“蕴古相州人，而好德兄厚德为其刺史，故蕴古阿意纵之。”上怒，斩之。既而悔之，因诏：“自今有死罪，虽令即决，仍三复奏乃行刑。”
```
> 九月，修洛阳宫
```
上欲修洛阳宫，民部尚书戴胄表谏，以“乱离甫尔，百姓凋弊，营造不已，劳费难堪！”上甚嘉之。既而竟命将作大匠窦琎修之。琎凿池筑山，雕饰华靡；上怒，遽([jù]立即,赶快)命毁之，免琎官。
```
> 冬十月，诏议封建。
```
初，上问公卿以享国久长之策，萧瑀对曰：“三代封建而长久，秦孤立而速亡。”上以为然，令群臣议之。魏徵以为：“京畿税少，多资畿外，若尽以封建，经费顿阙。又燕、秦、赵、代俱带外夷，若有警急，追兵内地，难以奔赴。”李百药以为：“勋戚子孙皆有民社，易世之后，将骄淫自恣，攻战相残，害民尤深，不若守令之迭居也。”颜师古以为：“不若分王宗子，勿令过大，间以州县，杂错而居，互相维持，足扶京室；为置官僚，皆省司选用，法令之外，不得擅作威刑，朝贡礼仪，具为条式。一定此制，万代无虞。”于是诏：“宗室勋贤，宜令作镇藩部，贻厥子孙；所司明为条例，定等级以闻。”
```
> 十二月，制自今决死刑者皆覆奏；决日，彻乐减膳。
```
上谓侍臣曰：“朕以死刑至重，故令三覆，盖欲思之详熟也。而有司须臾之间，三覆已讫。又断狱者，惟据律文，虽情在可矜，而不敢违法，其间岂能尽无冤乎！古者刑人，君为之彻乐减膳。朕庭无常设之乐，然常为之不啖酒肉，但未有著令耳。”于是制：“决死囚者，二日中五覆奏，下诸州者三覆奏；行刑之日，尚食勿进酒肉，内教坊及太常不举乐。皆令门下覆视。有据法当死而情可矜者，录状以闻。”由是全活甚众。

上尝谓执政曰：“朕常恐因喜怒妄行赏罚，故欲公等极谏。公等亦宜受人谏，不可以己之所欲，恶人违之。苟自不能受谏，安能谏人。”
```
> 康国求内附。
```
康国求内附。上曰：“前代帝王，好招来绝域，以求服远之名，无益于用而糜弊百姓。今康国内附，倘有急难，于义不得不救。师行万里，岂不疲劳！劳百姓以取虚名，朕不为也。”遂不受。
上谓侍臣曰：“治国如治病，病虽愈，尤宜将护，倘遽自放纵，病复作，则不可救矣。今中国幸安，四夷俱服，诚自古所稀，然朕日慎一日，惟惧不终，故欲数闻卿辈谏争也。”魏徵曰：“内外治安，臣不以为喜，惟喜陛下居安思危耳。”
```
#### 壬辰 贞观六年
> 春正月朔，日食。
> 群臣请封禅，不许。
```
初，群臣表请，上曰：“卿等皆以封禅为帝王盛事，朕意不然。若天下乂安，家给人足，虽不封禅，庸何伤乎！昔秦始皇封禅，而汉文帝不封禅，后世岂以文帝不及始皇邪！且事天扫地而祭，何必登泰山之巅，封数尺之土，然后可以展其诚敬乎！”群臣请不已，上亦欲从之，魏徵独以为不可。上曰：“公不欲朕封禅者，以功未高邪？德未厚邪？中国未安邪？四夷未服邪？年谷未丰邪？符瑞未至邪？“对曰：“今虽有此六者，然户口未复，仓廪尚虚，车驾东巡，供顿劳费。又伊、洛以东，灌莽极目，而远夷君长皆当扈从；此乃引戎狄入腹中，而示之以虚弱也。况赏赉不赀，未厌远人之望；给复连年，不偿百姓之劳；崇虚名而受实害，陛下将焉用之！”会河南、北数州大水，事遂寝。明年群臣复以为请，上喻以旧有气疾，恐登高增剧，乃止。
```
> 三月，如九成宫,亟增修大安。
> 以长乐公主嫁长孙冲。
```
长乐公主将出，降敕有司资送倍于永嘉长公主。魏徵谏曰：“昔汉明帝欲封皇子，曰：‘我子岂得与先帝子比！’皆令半楚、淮阳。今奈何资送公主反倍于长主乎！”上入告皇后。后叹曰：“妾数闻陛下称重魏徵，不知其故，今观其引礼义以抑人主之私情，乃知真社稷之臣也！”
上尝罢朝，怒曰：“会须杀此田舍翁。”后问为谁，上曰：“魏徵每庭辱我。”后退，具朝服，曰：“妾闻主明臣直；今魏徵直，由陛下之明故也，妾敢不贺！”上乃悦。
```
> 夏四月，邹公张公谨卒。
> 秋闰七月，宴近臣于丹霄殿。
> 九月，如庆善宫。

#### 癸巳 贞观七年
> 春正月，宴玄武门，奏七德、九功舞。
> 王珪罢，以魏徵为侍中。
> 太史李淳风造浑天黄道仪。
> 秋九月，山东四十余州水，遣使赈之。
> 赦死囚三百九十人。
```
先是上亲录系囚，见应死者，悯之，纵使归家，期以来秋来就死。仍敕天下死囚皆纵遣，使至期来诣京师。至是，皆如期自诣朝堂，上皆赦之。
```
> 冬十一月，以长孙无忌为司空。
> 十二月，帝奉太上皇置酒未央宫。
```
上从上皇宴故汉未央宫。上皇命颉利可汗起舞，冯智戴咏诗，既而笑曰：“胡、越一家，古未有也。”帝捧觞上寿，曰：“此皆陛下教诲，非臣智力所及。”上皇大悦。
```
> 赐太子庶子于志宁、孔颖达等金帛。
> 削工部尚书段纶阶。

#### 甲午 贞观八年
> 春正月，以李靖等为黜陟大使，分行天下。
> 秋七月，山东、河南大水。
> 冬十月，营大明宫以为上皇清暑之所，未成而上皇寝疾，不果居。
> 以李靖为特进。
> 吐蕃遣使入贡。
> 聘郑氏为充华，既而罢之。

#### 乙未 贞观九年
> 夏五月，太上皇崩。冬十月，葬献陵。
> 十一月，以萧瑀为特进，参预政事。
```
上曰：“武德季年，高祖有废立之心而未定，我不为兄弟所容，实有功高不赏之惧。斯人也，不可以利诱，不可以死胁，真社稷臣也！”因赐瑀诗曰：“疾风知劲草，板荡识诚臣。勇夫安识义，智者必怀仁。”
```
#### 丙申 贞观十年
> 春二月，以荆王元景等为诸州都督。
> 夏六月，皇后长孙氏崩。
```
后尝采自古妇人得失事为女则三十卷。至是，宫司奏之，上览之悲恸，以示近臣曰：“皇后此书，足以垂范百世。朕非不知天命而为无益之悲，但入宫不复闻规谏之言，失一良佐，故不能忘怀耳！”乃召玄龄使复其位。
```
> 秋，禁上书告讦（[jié]揭发别人的隐私）者。
> 冬十一月，葬文德皇后。
```
帝为文刻石，称皇后节俭，遗言薄葬，不藏金玉，当使子孙奉以为法。帝念后不已，于苑中作层观以望昭陵。尝引魏徵同登，使视之。徵熟视之曰：“臣昏眊不能见。”上指示之，徵曰：“臣以为陛下望献陵，若昭陵，则臣固见之矣。”上泣，为毁观。
```
> 十二月，朱俱波、甘棠遣使入贡。
> 黜治书侍御史权万纪。
```
万纪上言：“宣、饶银大发，采之岁可得数百万缗。”上曰：“朕贵为天子，所乏者非财也，但恨无嘉言可以利民耳。与其得数百万缗，何如得一贤才！卿未尝进一贤才，而专言银利。昔尧、舜抵璧于山，投珠于谷；汉之桓、灵乃聚钱为私藏。卿欲以桓、灵俟我邪！”是日，黜万纪，使还家。
```
> 更命统军、别将为折冲、果毅都尉。
```
凡十道，置府六百三十四，而关内二百六十一，皆隶诸卫，及东宫、六率。凡上府兵千二百人，中府千人，下府八百人。三百人为团，团有校尉；五十人为队，队有正；十人为火，火有长。每人兵甲粮装各有数，输之库，征行给之。二十为兵，六十而免。能骑射者为越骑，其余为步兵。每岁季冬，折冲都尉帅以教战，当给马者官予直。当宿卫者番上，兵部以远近给番，远疏、近数，皆一月而更。
```

#### 丁酉 贞观十一年
> 春正月，作飞山宫。
> 定律令凡五百条，立刑名二十等，比隋律减大辟九十二条，减流入徒者七十一条。又定令一千五百九十余条。
> 二月，幸洛阳宫。
> 三月，以王珪为魏王泰师。
> 以南平公主嫁王敬直。
> 诏议封禅礼，颜师古等议其礼，房玄龄裁定之。
> 秋七月，谷、洛溢，诏百官极言过失。
> 冬十月，猎洛阳苑。
> 以故荆州都督武士彟女武氏为才人。

#### 戊戌 贞观十二年
> 春二月，赠隋尧君素蒲州刺史。
> 闰月，帝还宫。
> 宴五品以上于东宫。
> 夏五月，永兴公虞世南卒。
> 冬十二月，以马周为中书舍人。
> 以霍王元轨为徐州刺史。

#### 己亥 贞观十三年
> 春正月，加房玄龄太子少师。
```
上尝问侍臣：“创业与守成孰难？”玄龄曰：“草昧之初，与群雄并起，角力而后臣之，创业难矣！”魏徵曰：“自古帝王，莫不得之于艰难，失之于安逸，守成难矣！”上曰：“玄龄与吾共取天下，出百死得一生，故知创业之难；徵与吾共安天下，常恐骄奢生于富贵，祸乱生于所忽，故知守成之难。然创业之难既已往矣，守成之难方当与诸公慎之！”玄龄等拜曰：“陛下之言及此，四海之福也。”
```
> 永宁公王珪卒。
> 二月，以尉迟敬德为鄜州都督。
```
上尝谓敬德曰：“人或言卿反，何也？”对曰：“臣从陛下征伐四方，身经百战，今之存者，皆锋镝之余也。天下已定，乃更疑臣反乎！”因解衣投地，出其瘢痍。上流涕而抚之。上又尝谓敬德曰：“朕欲以女妻卿，何如？”敬德谢曰：“臣妻虽陋，相与共贫贱久矣。臣虽不学，闻古人富不易妻，此非臣所愿也。”乃止。
```
> 夏五月，旱。诏五品以上言事。
> 冬十一月，以杨师道为中书令，刘洎为黄门侍郎、参知政事。
> 十二月，太史令傅奕卒。
> 以侯君集为交河大总管，将兵击高昌。

#### 庚子 贞观十四年
> 春二月，诣国子监。
> 夏五月，侯君集灭高昌，以其地为西州。
> 冬十一月，诏李淳风考定戊寅历。
> 以太常卿韦挺为封禅使。
> 十二月，以张玄素为银青光禄大夫。

#### 辛丑 贞观十五年
> 春正月，以文成公主嫁吐蕃。
> 五月，有星孛于太微，诏罢封禅。
> 起复于志宁为太子詹事。
> 遣职方郎中陈大德使高丽。
> 冬十一月，以李世为兵部尚书。

#### 壬寅 贞观十六年
> 春正月，魏王泰上括地志。
> 夏六月，诏太子用库物，有司勿为限制。
> 秋七月，以长孙无忌为司徒，房玄龄为司空。
> 九月，以魏徵为太子太师。

目　初，魏徵有疾，上手诏问之，且言：“不见数日，朕过多矣。若有闻见，可封状进来。”徵上言：“比者弟子陵师，奴婢忽主，下多轻上，渐不可长。”又言：“陛下临朝，常以至公为言，退而行之，未免私僻。或畏人知，横加威怒，欲盖弥彰，竟有何益！”征宅无堂，上命辍小殿之材以构之，五日而成，仍赐以素屏、褥、几、杖等以遂其所尚。徵上表谢，上手诏曰：“处卿至此，盖为黎元与国家，何事过谢！”会上问侍臣以国家急务，褚遂良曰：“太子、诸王宜有定分，此为最急。”时太子承乾失德，魏王泰有宠，群臣日有疑议，故遂良对及之。上乃曰：“方今群臣，忠直无逾魏徵，我遣傅太子，用绝天下之疑。”乃以徵为太子太师。徵以疾辞，上曰：“知公疾病，可卧护之。”徵乃受诏。

房玄龄、高士庆遇少府少监窦德素于路，问：“北门近何营缮？”德素奏之，上怒，让玄龄等曰：“君但知南牙政事，北门小营缮，何预君事！”玄龄等拜谢。魏徵进曰：“玄龄等为陛下股肱耳目，于中外事岂有不应知者！使所营是则当助成之，非则当请罢之；不知何罪而责，亦何罪而谢也！”上甚愧之。

纲　西突厥寇伊州，安西都护郭孝恪击败之。

目　初，高昌既平，岁发兵千余人戍守其地，褚遂良上疏曰：“陛下取高昌，调人屯戍，破产办装，死亡者众。设使张掖、酒泉有烽燧之警，陛下岂得高昌一夫斗粟之用？终当发陇右诸州兵食以赴之耳。然则河西者，中国之心腹；高昌者，他人之手足；奈何糜弊本根以事无用之土乎！愿择高昌子弟，使君其国，永为藩辅，内安外宁，不亦善乎！”上弗听。及是，上悔之，曰：“魏徵、褚遂良劝我复立高昌，吾不用其言，今方自咎耳。”

纲　冬十月，郢公宇文士及卒。

目　上尝止树下，爱之，士及从而誉之不已。上正色曰：“魏徵常劝我远佞人，我不知佞人是谁，意疑是汝，今果不谬！”士及叩头谢。至是卒，谥曰纵。

纲　许以新兴公主嫁薛延陀。

目　上谓侍臣曰：“薛延陀屈强莫比，今御之有二策：苟非发兵殄灭之，则与之婚姻以抚之耳。”房玄龄对曰：“兵凶战危，臣以为和亲便。”先是契苾何力归省其母于凉州，会契苾部落皆欲归薛延陀，何力不可，部落执之以降。何力拔佩刀东向大呼曰：“岂有大唐烈士而受屈虏庭。”因割左耳以自誓。上闻契苾叛，曰：“何力心如铁石，必不叛我。”会有使者自薛延陀来，具言其状。上即命兵部侍郎崔敦礼持节使薛延陀，许以新兴公主妻之，以求何力，何力由是得还。

#### 贞观十七年
纲　癸卯，十七年，春正月，郑公魏徵卒。

目　魏徵寝疾，上与太子同至其第，指衡山公主欲以妻其子叔玉。徵薨，陪葬昭陵。上自制碑文，书石，谓侍臣曰：“人以铜为镜，可以正衣冠，以古为镜，可以见兴替，以人为镜，可以知得失；魏徵没，朕亡一镜矣！”

纲　图功臣于凌烟阁。

目　上命图画功臣长孙无忌、赵郡王孝恭、杜如晦、魏徵、房玄龄、高士廉、尉迟敬德、李靖、萧瑀、段志玄、刘弘基、屈突通、殷开山、柴绍、长孙顺德、张亮、侯君集、张公谨、程知节、虞世南、刘政会、唐俭、李世、秦叔宝等于凌烟阁。

纲　夏四月，太子承乾谋反，废为庶人；立晋王治为皇太子，贬魏王泰为东莱郡王。

目　太子承乾喜声色畋猎，所为奢靡。魏王泰多能，有宠，潜有夺嫡之志，折节下士以求声誉。太子畏其逼，阴养刺客纥干承基等，谋杀之。吏部尚书侯君集怨望，以太子暗劣，欲乘衅图之，因劝之反，太子大然之。驸马都尉杜荷谓之曰：“天文有变，当速发，但称暴疾危笃，主上必亲临视，因兹可以得志。”会承基坐事系狱，当死。上变，告太子谋反。敕大理、中书、门下参鞫之，反形已具。上谓侍臣曰：“将何以处承乾？”群臣莫敢对，通事舍人来济进曰：“陛下不失为慈父，太子得尽天年，则善矣！”上从之。诏废承乾为庶人，幽之。君集、荷等皆伏诛。

承乾既获罪，魏王泰日入侍奉，上面许立为太子，岑文本、刘洎亦劝之。长孙无忌固请立晋王治，上乃诏立晋王治为皇太子，时年十六。谓侍臣曰：“我若立泰，则是太子之位可经营而得。自今太子失道，藩王窥伺者，皆两弃之，传诸子孙，永为后法。”乃降泰爵东莱郡王，幽之北苑。

纲　以太子太保萧瑀、詹事李世，同中书、门下三品。

目　诏以长孙无忌为太子太师，房玄龄为太傅，萧瑀为太保，李世为詹事，瑀、世并同中书、门下三品。同三品自此始。又以李大亮、于志宁、马周、苏勖、高季辅、张行成、褚遂良皆为僚属。

世尝得暴疾，方云“须灰可疗”，上自剪须，为之和药。又尝从容谓曰：“朕求群臣可托幼孤者，无以逾公，公往不负李密，岂负朕哉！”世流涕辞谢，啮指出血。

上自立太子，遇物则诲之：见其饭，则曰：“汝知稼穑之艰难，则常有斯饭矣。”见其乘马，则曰：“汝知其劳，而不竭其力，则常得乘之矣。”见其乘舟，则曰：“水所以载舟，亦所以覆舟。民犹水也，君犹舟也。”见其息于木下，则曰：“木从绳则正，后从谏则圣。”

上疑太子柔弱，密谓长孙无忌曰：“雉奴懦，恐不能守社稷；吴王恪英果类我，我欲立之，何如？”无忌固争，以为不可。上曰：“公以恪非己之甥邪？”无忌曰：“太子仁厚，真守文良主。储副至重，岂可数易！”上乃止。谓恪曰：“父子虽至亲，及其有罪，则法不可私。汉立昭帝，燕王不服，霍光折简诛之，此不可以不戒！”

上谓群臣曰：“吾如治年时，颇不能循常度。治自幼宽厚，谚曰‘生狼犹恐如羊’，冀其稍壮，自不同耳。”无忌对曰：“陛下神武，乃拨乱之才；太子仁恕，实守文之德也。”

纲　六月，薛延陀来纳币，诏绝其昏。

纲　秋七月，贬杜正伦为交州都督。

目　初，太子承乾失德，上密谓庶子杜正伦曰：“吾儿果不可教，当来告我。”正伦屡谏，不听，乃以上语告之。承乾表闻，上责正伦，正伦对曰：“臣以此恐之，冀其迁善耳。”及承乾败，正伦左迁交州。

纲　踣魏徵碑。

目　初，魏徵尝荐杜正伦、侯君集有宰相才。至是，正伦以罪黜，君集谋反诛，上始疑徵阿党。又有言徵自录前后谏辞以示起居郎褚遂良者，上愈不悦。乃罢叔玉尚主，而踣所撰碑。

纲　房玄龄等上高祖、今上实录。

目　上尝谓褚遂良曰：“卿知起居注，所书可得观乎？”对曰：“史官书人君言动，备纪善恶，庶几人君不敢为非！未闻自取而观之也。”上曰：“朕有不善，卿亦记之邪？”对曰：“臣职当载笔，不敢不记！”黄门侍郎刘洎曰：“借使遂良不记，天下亦皆记之矣！”上又谓监修国史房玄龄曰：“朕之心异于前世帝王，所以欲观国史，盖欲知前日之恶，为后来之戒耳！公可撰次以闻。”谏议大夫朱子奢上言：“陛下独览起居，于事无失。若以此法传示子孙，或有饰非护短，史官不免刑诛，则莫不顺旨全身，千载何所信乎！”上不从。玄龄乃与给事中许敬宗等删为高祖、今上实录；书成，上之。上见书六月四日事，语多微隐，谓玄龄曰：“昔周公诛管、蔡以安周，季友鸩叔牙以存鲁，朕之所为，亦类是耳，史官何讳焉！”即命直书其事。

纲　九月，新罗乞兵伐高丽，遣使谕之。

目　新罗遣使言百济与高丽连兵，谋绝新罗入朝之路，乞兵救援。上遣使赍玺书谕之。盖苏文不奉诏。使还，上曰：“盖苏文弑君，不可以不讨。”谏议大夫褚遂良曰：“今中原清宴，四夷詟服，陛下之威望大矣。乃欲渡海远征小夷，万一蹉跌，伤威损望，更兴忿兵，则安危难测也。”李世劝上伐之。上遂欲自征高丽，遂良复谏曰：“天下譬犹一身：两京，心腹也；州县，四肢也；四夷，身外之物也。高丽罪大，诚当致讨，但命一、二猛将将四五万众，取之如反掌耳。今太子新立，幼稚，诸王陛下所知，一旦弃金汤之全，逾辽海之险，以天下之君，轻行远举，皆臣之所甚忧也。”群臣亦多谏者，上皆不听。

纲　徙故太子承乾于黔州，顺阳王泰于均州。
#### 贞观十八年
纲　甲辰，十八年，春三月，以薛万彻为右卫大将军。

目　上尝谓侍臣曰：“于今名将，惟世、道宗、万彻三人而已。世、道宗不能大胜，亦不大败；万彻非大胜，即大败。”

纲　秋七月，以刘洎为侍中，岑文本、马周为中书令。

目　文本既拜，还家，有忧色。母问其故，文本曰：“非勋非旧，滥荷宠荣，位高责重，所以忧惧。”语贺客曰：“今受吊，不受贺也。”

上文学辩敏，群臣言事者，引古今以折之，多不能对。刘洎上书谏曰：“以至愚而对至圣，以极卑而对至尊，虚襟以纳其说，犹恐未敢对扬；况动神机，纵天辩，饰辞而折其理，引古以排其议，欲令凡庶何阶应答！且多记损心，多语损气，愿为社稷自爱。”上飞白答之曰：“非虑无以临下，非言无以述虑，比有谈论，遂致烦多，轻物骄人，恐由兹道，形神志气，非此为劳。今闻谠言，虚怀以改。”

纲　九月，以褚遂良为黄门侍郎，参预朝政。

目　上尝问褚遂良曰：“舜造漆器，谏者十余人，此何足谏！”对曰：“奢侈者，危亡之本。漆器不已，将以金玉为之；忠臣爱君，必防其渐，若祸乱已成，无所复谏矣！”上曰：“然。朕见前世帝王拒谏者，多云业已为之，终不为改；如此，欲无危亡，得乎！”

上谓长孙无忌等曰：“人苦不自知其过，卿可为朕明言之。”无忌对曰：“陛下武功文德，臣等将顺之不暇，又何过之可言！”上曰：“朕问公以己过，公等乃曲相谀说。朕欲面举公等得失以相戒而改之，何如？”皆拜谢。上曰：“长孙无忌善避嫌疑，敏于决断，而总兵攻战，非其所长。高士廉临难不改节，当官无朋党，所乏者骨鲠规谏耳。唐俭言辞辨捷，善和解人，事朕三十年，遂无言及于献替。杨师道性行纯和，而情实怯懦，缓急不可得力。岑文本性质敦厚，持论恒据经远，自当不负于物。刘洎性最坚贞，有利益，然意尚然诺，私于朋友。马周见事敏速，直道而言，朕比任使，多能称意。褚遂良学问稍长，性亦坚正，每写忠诚，亲附于朕，譬如飞鸟依人，人自怜之。”

纲　冬十月，帝如洛阳，命房玄龄留守。十一月，以张亮、李世为行军大总管，诏亲征高丽。

目　十一月，上至洛阳。上闻洺州刺史程名振善用兵，召问方略，嘉其才敏，劳勉之。名振失不拜谢，上试责怒以观其所为。名振谢曰：“疏野之臣，未尝亲奉圣问，适方心思所对，故忘拜耳。”举止自若，应对愈明辩。上乃叹曰：“奇士也！”即日拜右骁卫将军。以张亮为平壤大总管，帅兵四万，舰五百，自莱州泛海趋平壤；又以李世为辽东大总管，帅步骑六万及兰、河降胡趋辽东，手诏谕天下，以“高丽盖苏文弑主虐民，今问其罪，所过营顿，无为劳费”。

纲　十二月，武阳公李大亮卒。

目　大亮恭俭忠谨，每直宿必坐寐达旦。房玄龄每称其有王陵、周勃之节，至是，副玄龄守京师。卒，遗表请罢高丽之师。谥曰懿。

纲　故太子承乾卒。
#### 贞观十九年
> 唐太宗率兵攻打高句丽，多次大胜，因当地变冷、士马难以久留、粮食将尽，班师还朝
> 薛延陀首领多弥可汗拔灼开始和唐朝大军作战
纲　乙巳，十九年，春正月，帝发洛阳。

纲　封比干墓。

目　诏谥殷太师比干曰忠烈，命所司封其墓，春秋祠以少牢，给五户洒扫。上至邺，自为文祭魏太祖，曰：“临危制变，料敌设奇，一将之智有余，万乘之才不足。”

纲　三月，至定州。诏皇太子监国。发定州。

纲　夏四月，诸军至玄菟、新城。

纲　李世拔盖牟城。

纲　五月，张亮拔卑沙城。

纲　帝渡辽，拔辽东城。

纲　进攻白岩城，六月，降之。

纲　进攻安市城，大破其救兵于城下。

目　车驾至安市城，攻之。高丽北部耨萨延寿、惠真，帅兵十五万救安市。上命李世将步骑万五千陈于西岭；长孙无忌将精兵万一千，自山北出狭谷以冲其后；上自将步骑四千为奇兵，挟鼓角，偃旗帜，登北山；敕诸军闻鼓角齐出奋击。延寿等见世布阵，勒兵欲战。上望见无忌军尘起，命作鼓角，举旗帜，诸军鼓噪并进，延寿等大惧，欲分兵御之，而阵已乱。会有龙门薛仁贵大呼陷阵，所向无敌；大军乘之，高丽兵大溃。延寿、惠真帅众请降。举国大骇，后黄城、银城皆自拔遁去，数百里无复人烟。上乃更名所幸山曰驻跸山，刻石纪功焉。驿书报太子及高士廉等曰：“朕为将如此，何如？”

纲　秋九月，帝攻安市城，不下，诏班师。

目　上以辽左早寒，草枯水冻，士马难久留，且粮食将尽，敕班师。

纲　冬十月，遣使祀魏徵，复立所仆碑。

目　凡征高丽，拔十城，斩首四万余级，战士死者几三千人，战马死者什七、八。上以不能成功，深悔之，叹曰：“魏徵若在，不使我有是行也！”命驰驿祀徵以少牢，复立所制碑，召其妻子诣行在，劳赐之。


#### 贞观二十年
> 唐打败拔灼，回纥出兵将他杀死。伊特勿失可汗咄摩支向唐军投降，薛延陀灭亡
纲　丙午，二十年，春正月，帝还京师。

纲　秋八月，遣李世击薛延陀，降之。敕勒诸部遣使请吏。

目　回纥等十一姓各遣使归命，乞置官司。上大喜，遣使纳之。诏曰：“朕聊命偏师，遂擒颉利；始弘庙略，已灭延陀。铁勒百万户，请为州郡；混元以降，殊未前闻，宜备礼告庙，仍颁示普天。”勒石于灵州。

纲　冬十月，贬萧瑀为商州刺史。

目　瑀性狷介，与同僚多不合，尝言：“房玄龄等朋党不忠，但未反耳。”上不听，瑀内不自得，因自请出家，既而悔之。上以瑀反覆不平，贬商州刺史。

纲　十二月，帝生日，罢宴乐。

目　上谓长孙无忌等曰：“今日吾生日，世俗皆为乐，在朕翻成伤感。今君临天下，富有四海，而承欢膝下，永不可得，此子路所以有负米之恨也。诗云：‘哀哀父母，生我劬劳。’奈何以劬劳之日更为欢乐乎！”因泣数行下，左右皆悲。

纲　幸房玄龄第。

目　房玄龄尝以微谴归第，褚遂良谏曰：“玄龄翼赞圣功，冒死决策，选贤立政，勤力为多。自非罪在不赦，不可遐弃。若以其衰老，亦当退之以礼。”上然之，因幸芙蓉园。玄龄敕子弟汛扫门庭，曰：“乘舆且至！”有顷，上幸其第，因载玄龄还宫。
#### 贞观二十一年
纲　丁未，二十一年，春正月，诏以来年仲春有事于泰山。

纲　以牛进达、李世为行军大总管，伐高丽。

纲　夏四月，作翠微宫。

目　初，上得风疾，苦京师盛暑，命修终南山太和废宫为翠微宫。

纲　以李素立为燕然都护。

纲　五月，如翠微宫。

目　冀州进士张昌龄献翠微宫颂，上爱其文，命于通事舍人里供奉。初，昌龄与王公治皆有文名，考功员外郎王师旦知贡举，黜之，上问其故。师旦曰：“二人文体轻薄，终非令器。若置之高第，恐后进效之，伤陛下雅道。”上善其言。

纲　以李纬为洛州刺史。

目　初，上以纬为户部尚书。时房玄龄留守京师，有自京师来者，上问：“玄龄何言？”对曰：“玄龄但云李纬美髭鬓。”上遽改除洛州刺史。

纲　秋七月，作玉华宫。

纲　八月，诏停封禅。

目　以薛延陀新降，土功屡兴，河北水灾故也。

纲　骨利干遣使入贡。

目　骨利干于铁勒诸部为最远，昼长夜短，日没后，天色正曛，煮羊胛适熟，日已复出矣。

纲　立皇子明为曹王。

目　曹王明母杨氏，巢剌王之妃也，有宠于上。文德皇后之崩也，欲立为皇后，魏徵谏曰：“陛下方比德唐、虞，奈何以辰嬴自累！”乃止。寻以明继元吉后。

纲　冬十一月，徙顺阳王泰为濮王。

纲　十二月，遣阿史那社尔等击龟兹。
#### 贞观二十二年
纲　戊申，二十二年，春正月，作帝范以赐太子。

目　上作帝范十二篇以赐太子，曰君体、建亲、求贤、审官、纳谏、去谗、戒盈、崇俭、赏罚、务农、阅武、崇文。且曰：“修身治国，备在其中。一旦不讳，更无所言矣。然汝当更求古之哲王为师，如吾，不足法也。夫取法于上，仅得其中；取法于中，不免为下。吾即位已来，不善多矣，顾弘济苍生，肇造区夏，功大益多，故人不怨，业不堕，然比之尽美尽善，固多愧矣。汝无我之功勤，而承我之富贵，竭力为善，则国家仅安，骄惰奢纵，则一身不保。且成迟败速者，国也；失易得难者，位也；可不惜哉！可不慎哉！”

纲　中书令马周卒。

纲　遣薛万彻伐高丽。

纲　结骨俟利发入朝。

目　结骨人皆长大，赤发绿睛；自古未通中国，至是，其俟利发失钵屈阿栈来朝。请除一官，诏以为坚昆都督。是时四夷君长争入献见，每元正朝贺，常数百千人。上曰：“汉武帝穷兵三十余年，所获无几，岂如今日绥之以德，使穷发之地，尽为编户乎！”

纲　如玉华宫。

目　上营玉华宫，务为俭约，惟寝殿覆瓦，余皆茅茨，然所费已巨亿计。充容徐惠上疏曰：“今东征高丽，西讨龟兹，营缮相继，服玩华靡。夫以有尽之农功，填无穷之巨浪，图未获之他众，丧已成之我军。地广非常安之术，人劳乃易乱之源也。珍玩技巧，乃丧国之斧斤；珠玉锦绣，实迷心之鸩毒。作法于俭，犹恐其奢；作法于奢，何以制后！”上善其言，甚礼重之。

纲　三月，故隋后萧氏卒。

纲　夏五月，宋公萧瑀卒。

纲　杀华州刺史李君羡。

目　太白屡昼见，太史占云：“女主昌。”民间又传秘记云：“唐三世之后，女主武王代有天下。”上恶之。以武卫将军李君羡小名五娘，而官称封邑皆有“武”字，出为华州刺史。御史复奏君羡谋不轨，上遂诛之。上尝密问太史令李淳风：“秘记所云，信有之乎？”对曰：“臣仰稽天象，俯察历数，其人已在宫中，自今不过三十年，当王天下，杀唐子孙殆尽，其兆既成矣。”上曰：“疑似者尽杀之，何如？”对曰：“天之所命，人不能违也。王者不死，徒多杀无辜。且自今以往三十年，其人已老，庶几颇有慈心，为祸或浅。今借使得而杀之，天或生壮者肆其怨毒，恐陛下子孙无遗类矣！”上乃止。

纲　司空、梁公房玄龄卒。

目　玄龄留守京师，疾笃，上征赴玉华宫，肩舆入殿，相对流涕，因留宫下，候问不绝。玄龄谓诸子曰：“吾受主上厚恩，今天下无事，惟东征未已，群臣莫敢谏，吾知而不言，死有余责。”乃上表曰：“老子曰：‘知足不辱，知止不殆。’陛下威名功德亦可足矣，拓地开疆亦可止矣。且陛下每决一重囚，必令三覆五奏、膳素止乐者，重人命也。今驱无罪之士卒，委之锋刃之下，使之肝脑涂地，独不足愍乎！向使高丽违失臣节，诛之可也；侵扰百姓，灭之可也；他日能为中国患，除之可也。今无此三条而坐烦中国，内为前代雪耻，外为新罗报仇，岂非所存者小，所损者大乎！愿陛下许高丽自新，焚凌波之船，罢应募之众，自然华、夷庆赖，远肃迩安。臣旦夕入地，倘蒙录此哀鸣，死且不朽！”上自临视，握手与诀，悲不自胜。卒，谥曰文昭。

纲　秋九月，以褚遂良为中书令。

纲　冬十月，帝还宫。

纲　十二月，阿史那社尔击龟兹，执其王布失毕。
#### 贞观二十三年
> 唐太宗生病，医治无效，命李治到金掖门代理国事。
> 太宗驾崩于终南山上的翠微宫含风殿
纲　己酉，二十三年，春三月，帝有疾，诏太子听政。夏四月，如翠微宫。

纲　五月，以李世为叠州都督。

目　上谓太子曰：“李世才智有余，然汝与之无恩。我今黜之，若其即行，俟我死，汝用为仆射，亲任之；若徘徊顾望，当杀之耳。”乃左迁世为叠州都督；世受诏，不至家而去。

纲　卫公李靖卒。

纲　帝崩，长孙无忌、褚遂良受遗诏辅太子。还宫发丧，罢辽东兵。

目　上苦痢增剧，太子昼夜不离侧，或累日不食，发有变白者。上召长孙无忌、褚遂良入卧内，谓之曰：“太子仁孝，善辅导之！”谓太子曰：“无忌、遂良在，汝勿忧天下！”又谓遂良曰：“无忌尽忠于我，我有天下，多其力也，我死，勿令谗人间之。”仍令遂良草遗诏。有顷，上崩。秘不发丧。无忌等请太子先还，大行御马舆继至，发丧，宣遗诏，罢辽东之役及诸土木之功。

纲　以于志宁、张行成为侍中，高季辅为中书令。

纲　六月，太子即位。



### 高宗 天皇大圣大弘孝皇帝 李治 650-683 乾陵
#### 贞观二十三年
> 高宗初即位，召朝集使谓曰：“朕初即位，事有不便于百姓者悉宜陈，不尽者更封奏。”自是日引刺史十人入，问以百姓疾苦，及其政治。尝问大理卿唐临系囚之数，对曰：“见囚五十余人，惟二人应死。”上悦。上尝录系囚，前卿所处者多号呼称冤，临所处者独无言。上怪问其故，囚曰：“唐卿所处，本自无冤。”上叹息良久，曰：“治狱者不当如是邪！”有洛阳人李泰弘诬告长孙无忌谋反，上立命杀之。无忌、遂良同心辅政，上亦尊礼二人，恭己以听之，故永徽之政，百姓阜安，有贞观之遗风。

纲　秋八月，地震。

纲　葬昭陵。

目　阿史那社尔、契苾何力请殉葬，上遣人谕以先旨，不许。蛮夷君长为先帝所擒服者，颉利等十四人，皆琢石为象，列于北司马门内。

纲　九月，以李为左仆射。

纲　冬十二月，诏濮王泰开府置僚属。
#### 永徽元年 650
> 高侃击擒突厥车鼻可汗，高宗分置单于、瀚海二都护府
#### 永徽二年
> 西突厥贺鲁自立为沙钵略可汗，攻入庭州，唐高宗派遣梁建方率军征讨
> 唐高宗的孝服已满，武氏入宫
#### 永徽三年
> 武则天被拜为二品昭仪
> 编成《唐律疏议》
#### 永徽四年
> 房遗爱、高阳公主等人谋反，密谋拥立李元景为帝，事情败露。或死或贬
#### 永徽六年
> 高宗不顾反对，废王皇后，立武则天为后。长孙无忌、褚遂良又先后被贬官。
> 百济联军攻新罗，新罗遣使乞援于唐，李治先后派兵出击高句丽和百济。
#### 显庆元年 656
#### 显庆二年
> 唐高宗颁布《建东都诏》，改洛阳宫为东都，唐朝正式实行两京制
> 唐苏定方等大破西突厥，西突厥亡。李治以其地分置昆陵、蒙池二都护府
#### 显庆三年
> 褚遂良死于爱州
#### 显庆四年
> 长孙无忌于黔州被逼自杀。高宗在政治上不再受人制约，一切都自作主张。
#### 显庆五年
> 苏定方平定百济，献百济国王扶余义慈、太子隆等俘于则天门，唐高宗责问后下诏释放
> 高宗经常头晕目眩，影响处理政务。武则天乘机插手政治，开始参与国家大事
> 武则天排除异己，扫清政治道路上的障碍
#### 龙朔元年 661
#### 龙朔三年
> 唐大将刘仁轨大败援助百济的倭国军于白江口，破百济，其国王奔高句丽
#### 麟德元年 664
#### 麟德二年
> 唐高宗率文武百官、扈从仪仗，武后率内外命妇，从东都出发，前往泰山封禅。
#### 乾封元年 666
#### 乾封三年
> 李勣破高丽，拔平壤城，擒其王高藏及其大臣男建等以归。境内皆降
#### 总章元年 668
#### 咸亨元年 670
#### 咸亨五年
> 朝廷下诏尊皇帝为天皇，皇后为天后。当时天后虽是掌握实权，但仍居于后台
> 武则天向高宗提出建言十二事，高宗曾下诏实行。
> 高宗健康状况不佳，武则天才能出众，政权由高宗向武则天手中转移的趋势逐步形成
#### 上元元年 674
#### 上元二年
> 李治风眩症严重，与大臣们商议，准备让武后摄政。宰相郝处俊劝谏。李治停议
#### 仪凤元年 676
#### 调露元年 679
#### 永隆元年 680
#### 开耀元年 681
#### 开耀二年
> 突厥骨咄禄纠众七百反叛唐朝，建立后突厥政权
#### 永淳元年 682
#### 永淳二年
> 李治驾到奉天宫，高宗诏命皇太子李显代理国政
#### 弘道元年 683
> 李治在东都贞观殿去世

### 中宗（被废）大和大圣大昭孝皇帝 李显 684 定陵
#### 弘道元年 683
> 唐高宗李治病死后，李显继承皇帝位
#### 嗣圣元年（684年）
> 李显庸弱无能，尊武则天为皇太后。裴炎受遗诏辅政，政事皆取决于武则天
> 李显被武则天废为庐陵王，贬出长安

### 睿宗（禅位）玄真大圣大兴孝皇帝 李旦 684-690 桥陵
#### 文明元年684
> 武则天废李显为庐陵王，立李旦为皇帝，临朝称制
> 李旦被武则天软禁在皇宫中，不得预闻政事，开始了傀儡皇帝的生活
> 英国公徐敬业在扬州起兵反对武则天。武则天派军镇压扬州叛乱，徐敬业兵败被杀
> 宰相裴炎请武则天还政于李旦，被武则天以谋反罪名斩首。
#### 光宅元年 684年
#### 垂拱元年 685
#### 垂拱二年
> 武则天下诏试探还政于李旦，李旦极力推辞，武则天依旧临朝称制，把持朝政。
#### 垂拱四年
> 琅琊王李冲、越王李贞起兵反对武则天，结果都兵败身死
> 李唐宗室或被逼自杀，或斩首市曹，几乎被杀戮殆尽
#### 永昌元年 689年
#### 载初元年 690年

### 武周（690年-705年） 则天顺圣皇后  武曌 690-705 乾陵
#### 载初元年 690年
> 傅游艺等人请武则天称帝。李旦迫于形势，也上表请母后称帝
> 武则天正式称帝，李旦被降为皇嗣，
#### 天授元年（690年-692年）
> 群臣奏称“凤集上阳宫，赤雀见朝堂”， 武则天大赦天下，改唐为周
#### 天授三年
> 武则天引见存抚使所举之人，授予官职进行试用，试官制度由此开始
> 吐蕃党项部落万余人归附武周，武则天将其分置十州
> 吐蕃首领曷苏率其部落请求归附，被国人擒回
> 羌族首领昝捶率领八千余人归附，张玄遇以其部落置莱川州
> 大将王孝杰与阿史那忠率军出征西北，收复龟兹、疏勒、于阗、碎叶等安西四镇
#### 如意元年（692年）
#### 长寿元年 692
#### 长寿二年
> 武则天在万象神宫亲自主持祭典，自制宫廷乐舞《神宫大乐》
> 西突厥拥立阿史那俀子为可汗，联合吐蕃入侵武周
> 后突厥默啜可汗率众入侵，室韦亦反
> 武则天听信谗言，杀李旦的妃子刘氏、窦氏，李旦几遭诬陷，险些受祸
#### 长寿三年
> 将军李多祚击破室韦叛乱。
> 王孝杰破吐蕃孛攵论赞刃、突厥可汗俀子等各三万余人
> 韩思忠大破泥熟俟斤、突厥施质汗、胡禄等，继而攻占吐蕃泥熟没斯城。
#### 延载元年（694年）
#### 证圣元年（695年）
> 薛怀义因失宠而密烧天堂，延及明堂，武则天遂下诏重建明堂
> 武则天又派王孝杰出兵攻打后突厥，默啜遣使归降武周
#### 天册万岁元年（695-696年）
#### 天册万岁二年
> 李尽忠、孙万荣举兵造反，攻陷营州，武则天又多次派兵讨伐，叛乱平定
#### 万岁登封元年（696年）
#### 万岁通天元年（696-697年）
#### 万岁通天二年
> 武则天派武懿宗、娄师德、沙咤忠义率兵二十万再伐孙万荣孙万荣兵败被杀
> 来俊臣诬告武氏诸王，李旦、李显谋反，武则天将其下狱处以极刑
#### 神功元年（697年）
#### 圣历元年（698-700年）
> 经多方权衡之后，武则天最终决定立李显为皇太子
> 默啜围困赵州，狄仁杰领兵出征讨伐突厥 。默啜撤退，狄仁杰使河北重归安定。
#### 圣历二年
> 契丹余党作乱，武则天派李楷固、骆务整出兵讨伐，将其平定
#### 圣历三年
> 吐蕃侵犯凉州，陇右诸军州大使唐休璟在洪源谷将其击败，六战皆捷，大败吐蕃
#### 久视元年（700年）
#### 大足元年（701年）
> 默啜再度犯边，武则天命相王李旦为天兵道元帅，统帅诸军抵御。但周军尚未出发，突厥便已撤军。
#### 长安元年（701-705年）
#### 长安二年
> 武则天于庭州置北庭都护府，此举使得丝绸之路畅通无阻，促进了中西经济文化的交流
> 吐蕃赞普率领万余人侵犯茂州，都督陈大慈与之交战，四战皆捷，斩首千余级
#### 长安五年
> 武则天病笃，宰相张柬之、崔玄暐、李多祚等发动政变，武则天禅位于李显
> 武周一朝结束，唐朝复辟
> 武则天病逝

### 李唐复辟（705-907）
### 中宗（复辟）大和大圣大昭孝皇帝 李显 705-710 定陵
#### 神龙元年（705年-707年）
> 张柬之、李多祚、等人发动神龙政变，武则天传位。李显复位称帝
> 李显立韦氏为皇后，破格追封韦后之父亲为王，并让韦后参预朝政
> 对张柬之等功臣不信任。韦后同武三思结成了一股强大的政治势力左右着朝政
#### 景龙元年（707年-710年）
#### 景龙四年
> 唐中宗李显逝世， 中宗幼子温王重茂被立为帝，韦后临朝称制

### 唐少帝 殇皇帝 李重茂 710
#### 唐隆元年（710年）景龙四年
> 唐中宗李显被韦皇后毒死，韦皇后立李重茂为皇帝，由韦皇后临朝称制
> 临淄王李隆基和太平公主联手发动“唐隆政变”，诛杀了当政的韦皇后、安乐公主等人
> 李重茂在太平公主的教唆下，下诏将皇位传给李旦

### 睿宗（复辟）玄真大圣大兴孝皇帝 李旦 710-712 桥陵
#### 景云元年（710年-711年）
> 李重茂迫于形势，让位于叔父李旦
#### 景云二年
> 李旦从宰相姚崇、宋璟、张说的建议，命李隆基监国，将李成器等诸王削去兵权
> 太平公主将姚崇、宋璟贬出了朝廷
#### 太极元年（712年）
#### 延和元年（712年）
> 李旦因彗星出现，禅位于太子李隆基，退为太上皇

### 玄宗 至道大圣大明孝皇帝 李隆基 712-756 泰陵
#### 先天元年（712年-713年）
> 李旦不顾太平公主的反对，毅然把帝位让给了李隆基
> 李旦的让位加剧了李隆基和太平公主的矛盾。双方都在积蓄力量，准备除掉对方
#### 先天二年
> 李隆基先发制人发动“先天政变”，太平公主被赐死家中
> 李隆基根据时代需求来选拔贤才。如姚崇、宋璟、张说、张九龄等
#### 开元元年（713年-741年）
#### 开元二年
> 唐玄宗下令削减全国的僧人和尼姑数量，禁止造寺庙，铸造佛像，传抄佛经
#### 开元三年
> 唐玄宗选贤任能，量才授职，整饬吏治。严格铨选制度，裁汰冗员。
#### 开元四年
> 松州都督孙仁献发兵袭击吐蕃于城下，大举攻破吐蕃
> 新选任的县令被召入大明宫宣政殿，由皇帝亲自出题考试
#### 开元五年
> 李隆基至东都洛阳，大赦天下，接见日本第八次遣唐使
#### 开元十一年
> 李隆基接受了宰相张说的改革主张，建立雇佣兵
#### 开元十二年
> 首次测量子午线的长度
#### 开元十三年
> 整治吏治，提高官僚机构的办事效率。
> 唐玄宗率百官、贵戚及四夷首领，至泰山封禅
#### 开元二十年
> 信安王李祎大破奚、契丹，献上其俘虏，唐玄宗御紫微城应天门领受
#### 开元二十五年
> 李隆基因所宠武惠妃谗言，将太子李瑛、鄂王李瑶、光王李琚废为庶人并杀害
> 宰相张九龄等人先后被罢官，李林甫爬上了相位
#### 开元二十六年
> 李隆基将寿王李瑁的妃子杨玉环招进宫里，得玄宗欢心。
#### 天宝元年 742 
#### 天宝四年
> 唐玄宗册杨玉环为贵妃。杨贵妃族兄杨国忠也平步青云，做上了唐朝宰相
> 杨国忠专权下，唐朝开始混乱，各种矛盾的不断激化前
#### 天宝十四年
> 安禄山联合同罗、室韦、突厥等民族以奉密诏讨伐杨国忠为借口在范阳起兵。
#### 天宝十五年
> 叛军占领东都洛阳，唐将哥舒翰全军覆没，哥舒翰也做了俘虏
> 叛军攻陷长安，到马嵬坡随行将士发生哗变，杀杨国忠，又迫李隆基缢死杨贵妃。
> 李隆基最后逃到成都。太子李亨逃到朔方，在灵武即帝位

### 肃宗 文明武德大圣大宣孝皇帝 李亨 756-762 建陵
#### 至德元年（756年-758年）
> 李隆基最后逃到成都。太子李亨逃到朔方，在灵武即帝位
> 李亨东讨叛军，于香积寺北大破叛军，收复长安
> 唐军与回纥军破叛军，叛军严庄与张通儒等人逃跑，李豫与郭子仪进入陕城
#### 至德二年
> 安庆绪杀死安禄山，肃宗未听从谋士建议错失歼敌良机
> 郭子仪联合李光弼分兵进军河北会师常山，击败叛军史思明，收复河北一带
> 宦官李辅国、程元振等操纵军政大权。 肃宗宠信张皇后，纵容她干预政事。
#### 至德三年
> 肃宗派郭子仪攻打安禄山之子安庆绪，安庆绪入邺城固守。郭子仪等人包围了邺城
#### 乾元元年（758年-760年）
#### 乾元二年
> 安史叛军与唐军在相州展开激战，肃宗派宦官鱼朝恩监军，致使唐军大败
> 史思明进攻河阳，没有取胜离开
> 鱼朝恩将失利的责任推到郭子仪身上，李亨不明是非罢免了郭子仪兵权
#### 上元元年（760年-761年）
#### 上元二年
> 肃宗患重病，不理朝政，命太子监国

### 代宗 睿文孝武皇帝 李豫 762-779 元陵
#### 宝应元年（762年-763年）
> 玄宗去世，肃宗病危。张皇后发动政变，召太子李豫进宫，准备与越王李系除掉太子
> 李辅国出兵把太子保护起来，率兵擒获张皇后、杀越王系、兖王僴
> 李亨病死
#### 宝应二年
> 肃宗病重，张皇后政变，程元振等迎李豫即位李豫继位
> 李豫乘李辅国不备，派人扮作盗贼刺杀了李辅国
> 李豫通过对皇室成员的平反昭雪来梳理玄宗、肃宗时期淤结的政治遗留问题
> 李适出征安史叛军首领史朝义、叛军大败，史朝义向北溃逃
> 燕相州薛嵩举相州，张忠志举赵、定、深、恒、易五州归顺。
#### 宝应三年
> 史朝义北入奚、契丹，途中被李怀仙追及，被迫自杀，安史之乱平定
> 仆固怀恩引吐蕃、回纥等直取长安。李豫召郭子仪大破吐蕃于灵武台
> 削免程元振官爵，放归田里
#### 广德元年（763年-764年）
#### 广德二年
> 李豫任命刘晏接办漕运进行漕运改革，提高了效率，减少了损耗，降低了运费，
#### 永泰元年（765年-766年）
#### 大历元年（766年-779年）
#### 大历五年
> 李豫与元载密谋，诛除权倾朝野的观军容使鱼朝恩 。元载得势专权跋扈
#### 大历十二年
> 李豫定计，命左金吾大将军吴凑逮捕元载，将其诛杀
> 李豫任命杨绾拜相，使得朝中权贵铺张浪费的行收敛，不久逝世
#### 大历十四年
> 李豫病重，命太子李适监国。长安大明宫紫宸内殿驾崩

### 德宗 神武孝文皇帝 李适 780-805 崇陵
#### 大历十四年
> 代宗病逝于长安宫中。李适即位
> 吐蕃、南诏进犯蜀地。李晟、曲环击败蕃诏联军。南诏迁都苴咩城以避唐军
#### 建中元年（780年-783年）
> 日本国，东僰、乌蛮遣使前来朝贡
> 采纳宰相杨炎的建议，开始实行“两税法”
#### 建中二年
> 成德镇李惟岳上表请求继承父位被李适拒绝，李适征讨兵马，打响了武力削藩的战役
> 李适在削藩过程中，利用藩镇打藩镇，导致参与削藩战役的幽州节度使朱滔等人的不满
#### 建中三年
> 卢龙节度使朱滔、成德王武俊、淄青李纳、魏博田悦，“四镇”联合对抗朝廷
#### 建中四年
> 泾原兵变：泾原镇士卒兵变，攻陷长安；唐德宗仓皇出逃奉天，被叛军包围一月馀
> 大将李晟、浑瑊等平乱
> 凤翔节度使张镒与吐蕃大相尚结赞于清水会盟，厘定两国边界
#### 兴元元年（784年）
> 河中节度使李怀光与部分宦官、藩镇将领矛盾激化，举兵反叛
#### 贞元元年（785年-805年）
> 马燧收复河中，李怀光兵败自杀
> 数次变乱之后，李适委任宦官为禁军统帅，
> 增收间架、茶叶等杂税，导致民怨日深。
> 对藩镇多事姑息
#### 贞元二年
> 吐蕃大相尚结赞率军入侵。李晟派部将王佖伏兵于汧城，大败吐蕃
> 李晟派野诗良辅、王佖击败吐蕃军，克摧砂堡。马燧率军降服河曲六胡州
#### 贞元三年
> 尚结赞多次遣使求和。李适命大将浑瑊为吐蕃清水会盟使，定盟于平凉川
> 唐蕃会盟，尚结赞图谋劫获浑瑊。浑瑊逃脱，会盟副使及唐朝将士多人被俘获
> 回纥称臣于唐朝
#### 贞元四年
> 吐蕃侵清溪关。巂州经略使刘朝彩等出关连战，大破吐蕃
#### 贞元五年
> 吐蕃军犯宁州，金吾将军高崇文于佛堂原大破吐蕃
#### 贞元八年
> 山南西道节度使严震于芳州击败吐蕃，又攻取黑水堡
> 牂柯、室韦、靺鞨都遣使前来朝贡
#### 贞元十年
> 唐与南诏于点苍山神祠会盟，结束了两国四十余年的战争状态
#### 贞元十一年
> 李适将宦官任各地藩镇监军，为担任监军使的宦官置印
#### 贞元十六年
> 吐蕃进攻灵州，兵败乌兰桥。韦皋攻占吐蕃末恭、颙二城
#### 贞元十七年
> 唐军经维州之战、渡泸之役，降服部分黑衣大食及康国军队
#### 贞元二十一年
> 李适在长安会宁殿驾崩

### 顺宗 至德大圣大安孝皇帝 李诵 805 丰陵
#### 贞元二十一年
> 唐德宗驾崩，李诵即位
#### 永贞元年（805年）
> “永贞革新”（李诵重用王叔文、王伾、刘禹锡、柳宗元等人推行革新）
> 改革动摇了宦官的权力，宦官俱文珍等人拥立李纯即皇帝位，顺宗退位称太上皇

### 宪宗 圣神章武孝皇帝 李纯 806-820 景陵
#### 永贞元年805 
> 李纯得到顺宗李诵传位。即位于宣政殿
#### 元和元年（806年-820年）
> 川节度使刘辟叛乱。高崇文、李元奕等率军讨伐。刘辟溃败被俘斩首
#### 元和二年
> 宪宗削李琦宦爵，讨伐李琦。李琦被擒腰斩
#### 元和九年
> 彰义节度使吴少阳死，其子吴元济自掌兵权。举兵叛乱，威胁东都
#### 元和十二年
> 李纯命裴度与随邓节度使李愬等，进攻吴元济。吴元济束手就擒。淮西叛乱结束
> 淄青节度使李师道先降后悔，举兵叛唐
#### 元和十三年
> 宪宗调遣诸镇讨伐。李师道部下刘悟杀死李师道，淄、青、江州平定
> 李纯渐渐骄侈。任用奸臣皇甫镈，政治日见衰败。信仙好佛
#### 元和十四年
> 李纯服用长生药，性情暴躁易怒，经常斥责或诛杀左右宦官
> 宦官集团分为两派，吐突承璀一派策划立李恽为太子，梁守谦、王守澄一派拥护李恒
#### 元和十五年
> 宪宗暴崩，郭妃集团主导了一切，李恒登基

### 穆宗 睿圣文惠孝皇帝 李恒 821-824 光陵 
#### 元和十五年
> 唐宪宗暴死，梁守谦、王守澄等人拥立太子即位
#### 长庆元年（821年-824年）
#### 长庆四年
> 驾崩寝殿

### 敬宗 睿武昭愍孝皇帝 李湛 824-826 庄陵
#### 长庆四年
> 唐穆宗崩，皇太子即位柩前
#### 宝历元年（824年-826年）
#### 宝历三年
> 唐敬宗被刘克明、苏佐明等同谋害死


### 文宗 元圣昭献孝皇帝 李昂 826-840 章陵
#### 宝历三年
> 宦官刘克明等杀死唐敬宗，伪造遗旨，欲迎唐宪宗之子绛王李悟入宫为帝
> 宦官王守澄、梁守谦指挥神策军入宫杀死刘克明和绛王李悟，拥立李昂为帝
#### 大和元年（827年-835年）
> 沧景节度使李全略之子李同捷窃取兵权，谋求承袭父职。朝廷举兵讨伐
#### 大和二年
> 李同捷投降，沧景之乱平定
#### 大和五年
> 李昂与宰相宋申锡策划除掉宦官，被王守澄探听。宋申锡被杀
#### 大和九年
> 甘露之变（唐文宗以观露为名欲斩杀宦官仇士良，被仇士良发觉，李训、王涯等重要官员被宦官杀死）
> 李昂被宦官软禁。国家政事由宦官专权
#### 开成元年（836年-840年）
#### 开成五年
> 李昂抑郁成病，命宰相杨嗣复、李珏二臣，嘱咐他们辅助太子监国
> 仇士良、鱼弘志得讯，伪造遗诏废太子，立颍王李炎为皇太弟，负责处理军国大事
> 李昂病死于长安宫中的太和殿

### 武宗 至道昭肃孝皇帝 李炎 840-846 端陵
#### 开成五年
> 仇士良和鱼弘志矫诏将李炎立为皇太弟。文宗驾崩，李炎在灵柩前即皇帝位
> 仇士良把枢密使刘弘逸、薛季稜杀死，解除对李炎构成的威胁
> 召淮南节度使李德裕入朝为吏部尚书
> 李德裕入相不久，向李炎进言政归中书，保证宰相确有辅弼之权
> 刘沔大败回鹘，回鹘汗国自此衰散四迸
#### 会昌元年（841年-846年）
> 仇士良企图煽动禁军驱逐李德裕，被李炎震慑
> 卢龙军乱，李炎采取李德裕建议平定了卢龙军乱
#### 会昌三年
> 仇士良以老病为由提出退职，李炎解除其军权。不久死去
> 昭义节度使刘从谏病死，其侄刘稹要求袭任节度使职务。李德裕力排众议平定昭义之乱
#### 会昌四年
> 裁掉官吏2000多人，大大缩减了有关开支
> 太原军士哗变，杨弁为首攻占了太原。河东监军吕义忠将杨弁擒住，杨弁被杀
#### 会昌五年
> 下诏拆毁佛寺，令僧尼二十六万余人还俗
> 李炎长期服食长生丹药，开始患病
#### 会昌六年
> 党项部落屡次扰边，李炎任命夏州节度使米暨为东北道招讨党项使，决意派兵征讨
> 李炎在长安大明宫崩驾崩

### 宣宗 圣武献文孝皇帝 李忱846-859 贞陵
#### 会昌六年
> 武宗病危，宦官马元贽就把李怡立为皇太叔，并更名李忱，李忱监国
> 武宗驾崩，李忱登基称帝
#### 大中元年（847年-859年）
> 公元847年-公元859年
> 唐朝乘机收复了陷于吐蕃的三州和七关
> 安南屡有军乱，遭南诏侵扰。李忱以王式平定。占城、真腊通使修好
#### 大中二年
> 日本国王子入唐朝贡，献方物
#### 大中五年
> 李忱以李福为夏绥节度使。安抚党项百姓。由此党项遂安
> 李忱接受宰相崔铉的建议，命白敏中平定平夏党项
> 南山党项请降。李忱下诏南山党项安于本业
#### 大中十二年
> 各藩镇相继发生叛乱：李忱分命崔铉等人平定了各州叛乱
#### 大中十三年
> 李忱因为食用太医李元伯所献的仙丹（长年药）中毒驾崩

### 懿宗 昭圣恭惠孝皇帝 李漼 859-873 简陵
#### 大中十三年
> 唐宣宗病逝，王宗实、丌元实矫诏立李漼为皇太子
#### 咸通元年（860年-873年）
#### 咸通十四年
> 懿宗病重去世

### 僖宗 惠圣恭定孝皇帝 李儇 873-888 靖陵
#### 咸通十四年
> 懿宗病重。宦官田令孜、刘行深、韩文约等拥立普王俨为皇太子，改名儇
> 李儇即皇帝位于柩前，刘行深、韩文约居中执政，被晋封为国公
> 僖宗重大决策都掌控在宦官田令孜手中
> 爆发了王仙芝、黄巢领导的大起义。州县欺瞒上级，黄巢率部直进中原
#### 咸通元年（873年-874年）
#### 乾符元年（874年-879年）
#### 广明元年（880年-881年）
> 唐军士气低落，黄巢起义军逼近长安。田令孜带领僖宗逃往四川
> 黄巢进长安，建国号大齐，年号金统
#### 中和元年（881年-885年）
#### 中和二年
> 驻同州防御使朱温投降，起义军在唐朝官军的反扑下，被迫退出长安，黄巢自杀而亡
> 黄巢起义军的打击，各地节度使各擅兵赋，成为实际上的地方割据势力
#### 中和五年
> 僖宗自川中启程，田令孜欲从王重荣手中夺池盐之利，联合朱玫和李昌符向王重荣开战
> 王重荣求救于太原李克用，大败朱玫和李昌符，进逼长安。田令孜带领僖宗逃亡凤翔
#### 光启元年（885年-888年）
#### 光启二年
> 朱玫将襄王李煴挟持到长安立为傀儡皇帝
> 僖宗以正统，争取王重荣和李克用反攻朱玫，密诏朱玫爱将王行瑜斩杀朱玫及其党羽
> 王重荣将襄王李煴抓住杀死，田令孜被贬斥，僖宗重回京师
#### 光启三年
> 返京队伍到达凤翔，李昌符就以等待长安宫室修缮完工为名强行滞留
> 天威军与李昌符发生火拼，李昌符进攻僖宗行宫，兵败出逃陇州被斩
#### 文德元年（888年）
> 僖宗在武德殿驾崩

### 昭宗 圣穆景文孝皇帝 李晔 888-904 和陵
#### 文德元年（888年）
> 唐僖宗驾崩，遗诏立寿王为皇太弟，寿王在唐僖宗的灵柩前即皇帝位
> 川中贼将王建策动叛乱，韦昭度在龙陂大破贼军
> 蔡州郭璠把秦宗权捆起来送到汴州。蔡州、申州、光州等地获得平定
> 昭宗采用离间的办法，铲除宦官杨复恭，李顺节，昭宗初步掌握了权力
> 昭宗任命韦昭度、王建伐西川。王建收拢人心，西川掌握在王建手中。成立王国
> 昭宗命宰相张浚攻打李克用大败，河东战役告一段落
#### 龙纪元年（889年）
#### 大顺元年（890年-891年）
#### 景福元年（892年-893年）
#### 景福二年
> 李茂贞嘲笑朝廷，唐昭宗讨伐以失败告终，李茂贞领兵进军长安问罪
> 宰相杜让能用性命为昭宗化解了一难。此后大臣们和昭宗走的远了
#### 乾宁元年（894年-898年）
#### 乾宁二年
> 李茂贞指使宦官杀死宰相崔绍纬，移师长安，昭宗逃往河东半路被韩建追上挟持
#### 乾宁五年
> 朱温占据了东都洛阳，李茂贞、韩建和李克用建立暂时的联盟，决定让昭宗回到长安
#### 光化元年（898年-901年）
#### 光化三年
> 宦官们将昭宗关幽禁，朱温将实行政变的宦官暗杀
#### 光化四年
> 朱温拥立昭宗复位，昭宗改元天复，加封朱温为梁王
> 宦官韩全诲和李茂贞联合，驻守京城。朱温讨伐韩全诲，韩全诲迫使昭宗逃到凤翔
#### 天复元年（901年-904年）
#### 天复三年

> 李茂贞将韩全诲等宦官斩杀，将昭宗也交给了朱温
#### 天复四年
> 朱温表请迁都洛阳，把昭宗左右200 余人全部缢杀
#### 天祐元年（904年）
> 朱温的手下蒋玄晖和史太将昭宗杀害

### 昭宣光烈孝皇帝 李柷 904-907 温陵
#### 天祐元年（904年-907年）
> 蒋玄晖等人弑杀了唐昭宗，蒋玄晖假传圣旨，立李祚为皇太子，改名李柷。即皇帝位
#### 天祐二年
> 朱全忠将裴枢等朝廷衣冠之流三十多人，集中白马驿全部杀死，投尸于河
> 朱全忠处死了蒋玄晖，缢死何太后，朱全忠已是大权在握
#### 天祐四年
> 哀帝在朱全忠及其亲信逼迫下把皇位“禅让”给了朱全忠，于唐朝灭亡

#### 后梁开平二年，908年
> 二月二十一日，朱温派人赶到曹州毒死李柷。其死后谥号为哀皇帝，以王礼葬于济阴县定陶乡（今山东菏泽定陶县）。

>  部分资料来自网络，如侵犯您的权益，请联系我删除！













高宗皇帝


纲　庚戌，高宗皇帝永徽元年，春正月，立妃王氏为皇后。

纲　辛亥，二年，春正月，以黄门侍郎宇文节、中书侍郎柳奭同三品。

纲　壬子，三年，春正月，以褚遂良为吏部尚书、同三品。

纲　秋七月，立陈王忠为皇太子。

目　王皇后无子，其舅柳奭为后谋，以忠母微贱，劝后请立为太子；上从之。

纲　冬十一月，濮阳王泰卒。

纲　癸丑，四年，春二月，散骑常侍房遗爱及高阳公主谋反，伏诛，遂杀荆王元景、吴王恪，流宇文节于岭表。

目　初，房遗爱尚太宗女高阳公主，公主骄恣甚，与浮屠辩机等数人私通。事觉，怨望，遂使掖庭令陈玄运伺宫省祥。遗爱亦与驸马都尉薛万彻、柴令武，谋奉荆王元景为主以举事。至是，公主谋黜遗爱兄遗直封爵，使人诬告遗直罪。上令长孙无忌鞫之，更获遗爱及主反状。吴王恪有文武才，素为物情所向，太宗欲立之，无忌固争而止，遂与无忌相恶，无忌欲因事诛之。遗爱因言与恪同谋，冀得免死。于是遗爱、万彻、令武皆斩，元景、恪、高阳、巴陵公主并赐自尽。恪且死，骂曰：“长孙无忌窃弄威权，构害良善，宗社有灵，当族灭不久！”宇文节、江夏王道宗、执矢思力并坐与遗爱交通，流岭表。道宗素与无忌及褚遂良不协，故皆得罪。罢玄龄配飨。

纲　甲寅，五年，春三月，以太宗才人武氏为昭仪。

目　初，萧淑妃有宠，王后疾之。上之为太子也，入侍太宗，见才人武氏而悦之。太宗崩，武氏出为尼。忌日，上诣寺行香，见之，泣。后闻之，阴令长发，纳之后宫，欲以间淑妃之宠。武氏巧慧，多权数，初入宫，屈体事后；后数称其美，未几大幸，拜为昭仪，后及淑妃宠皆衰，更相与谮之，上皆不纳。昭仪欲追赠其父而无名，故托以褒赏功臣，遍赠屈突通等，而武士彟预焉。

纲　夏闰四月，帝在万年宫，夜大水。

目　上在万年宫，夜，大雨，山水冲玄武门；卫士皆走。郎将薛仁贵曰：“天子有急，敢畏死乎！”登门桄大呼以警宫内。上遽出乘高，俄而水入寝殿，漂溺三千余人。

纲　六月，恒州大水。

目　漂溺五千余家。

纲　冬十月，筑长安外郭。

目　雍州参军薛景宣上言：“汉惠帝城长安，寻晏驾；今复城之，必有大咎。”于志宁等以景宣言涉不顺，请诛之。上曰：“景宣虽狂妄，若得罪恐绝言路。”遂赦之。

上尝出畋遇雨，问谏议大夫谷那律曰：“油衣若为则不漏？”对曰：“以瓦为之必不漏。”上悦，为之罢猎。

引驾卢文操盗左藏物，上命诛之。谏议大夫萧钧谏曰：“文操情实难原，然法不至死。”上乃免之。顾侍臣曰：“此真谏议也。”

上尝谓五品以上曰：“顷在先帝左右，见五品以上论事，或仗下面陈，或退上封事，终日不绝；岂今日独无事邪！何公等皆不言也？”

纲　大稔。

纲　以长孙无忌子三人为朝散大夫。

目　王皇后、萧淑妃与武昭仪更相谮诉，后宠虽衰，然上未有意废也。会昭仪生女，后怜而弄之，后出，昭仪潜扼杀之。上至，昭仪阳欢笑，发被观之，女已死矣，即惊啼。问左右，左右皆曰：“皇后适来此。”上大怒曰：“后杀吾女！”昭仪因泣数其罪。后无以自明，上由是有废立之志。又恐大臣不从，乃与昭仪幸长孙无忌第，酣饮极欢，拜无忌宠姬子三人皆为朝散大夫，仍载金宝缯锦十车，以赐无忌。上因从容言皇后无子，以讽无忌，无忌对以他语，上与昭仪皆不悦而罢。礼部尚书许敬宗亦数劝无忌，无忌厉色折之。

纲　乙卯，六年，夏五月，以韩瑗为侍中，来济为中书令。

纲　秋七月，贬柳奭为荣州刺史。

目　初，武昭仪诬王后与其母为厌胜，禁不得入宫，因并贬奭。

纲　以李义府为中书侍郎。

目　中书舍人李义府为长孙无忌所恶，左迁壁州司马。义府问计于中书舍人王德俭，德俭曰：“上欲立武昭仪，恐宰臣异议。君能建策立之，则转祸为福矣。”义府然之，叩表请。上悦，留之，超拜中书侍郎。于是卫尉卿许敬宗、御史大夫崔义玄、中丞袁公瑜皆潜布腹心于昭仪矣。

纲　八月，以裴行俭为西州长史。

目　长安令裴行俭闻将立武昭仪，以国家之祸必由此始，与长孙无忌、褚遂良私议其事。袁公瑜闻之，以告昭仪母杨氏，行俭坐左迁。

纲　九月，贬褚遂良为潭州都督。

目　上召长孙无忌、李、于志宁、褚遂良入内殿。遂良曰：“今日之召，多为中宫，上意既决，逆之必死。太尉元舅，司空功臣，不可使上有杀元舅、功臣之名。遂良起于草茅，无汗马之劳，致位至此，且受顾托，不以死争之，何以下见先帝！”称疾。无忌等入，上曰：“武昭仪有子，欲立为后，何如？”遂良对曰：“皇后名家子，先帝为陛下娶之。临崩，执陛下手谓臣曰：‘朕佳儿佳妇，今以付卿。’非有大故，不可废也。”上不悦而罢。明日又言之，遂良曰：“陛下必欲易皇后，请择令族，何必武氏。武氏经事先帝，众所共知，万代之后，谓陛下为何如！臣今忤陛下意，罪当死。”因置笏于殿阶，叩头流血曰：“还陛下笏，乞放归田里。”上大怒，命引出。昭仪在帘中大言曰：“何不扑杀此獠！”无忌曰：“遂良受先朝顾命，有罪不可加刑。”于志宁不敢言。韩瑗因泣涕极谏，上不纳。瑗又上疏曰：“妲己倾殷，褒姒灭周，每览前古，常兴叹息，不谓今日尘黩圣代。陛下不用臣言，臣恐宗庙不血食矣！”来济上表曰：“王者立后，上法乾坤，必择礼教名家，幽闲令淑，副四海之望，称神祇之心。汉成以婢为后，卒使社稷倾沦。惟陛下察之！”上皆不纳。

他日李入见，上问之曰：“朕欲立武昭仪为后，遂良固执以为不可。事当且已乎？”对曰：“此陛下家事，何必更问外人！”上意遂决。许敬宗宣言于朝曰：“田舍翁多收十斛麦，尚欲易妇；况天子立一后，何豫诸人事而妄生异议！”昭仪令左右以闻。贬遂良为潭州都督。其后韩瑗上疏为遂良讼冤曰：“遂良体国忘家，损身徇物，风霜其操，铁石其心，社稷之旧臣，陛下之贤佐。无罪斥去，内外咸嗟！愿鉴无辜，稍宽非罪。”上不听。

纲　冬十月，废皇后王氏为庶人，立昭仪武氏为皇后。

目　百官朝后于肃仪门。故后王氏、淑妃萧氏，并囚于别院，上尝念之，间行至其所，呼之。王后泣对曰：“至尊若念畴昔，使得再见日月，幸甚。”上曰：“朕即有处置。”武后闻之，大怒，遣人断去手足，投酒瓮中，曰：“令二妪骨醉！”数日而死，又斩之。后数见王、萧为祟，如死时状，故多在洛阳，不敢归长安。

纲　以中书侍郎李义府参知政事。

目　义府容貎温恭，与人语，必嬉怡微笑，而狡险忌刻，故时人谓义府笑中有刀；又以其柔而害物，谓之“李猫”。

纲　丙辰，显庆元年，春正月，以太子忠为梁王，立代王弘为皇太子。

目　弘，武后所生也，生四年矣。初，许敬宗奏曰：“在东宫者，所出本微；今知国家已有正嫡，必不自安，恐悲宗庙之福。”于是遂废忠而立弘。忠既废，官属无敢见者；右庶子李安仁独候见，涕泣拜辞而去。

纲　二月，赠武士彟司徒，赐爵周国公。

纲　秋七月，贬王义方为莱州司户。

目　李义府恃宠用事。洛州妇人淳于氏，美色，系大理狱，义府属大理丞毕正义枉法黜之，将纳为妾。事觉，义府逼正义自缢以灭口。上知而不问。侍御史王义方欲奏弹之，先白其母曰：“义方为御史，视奸臣不纠则不忠，纠之则身危而忧及于亲为不孝，奈何？”母曰：“昔王陵之母，杀身以成子之名。汝能尽忠以事君，吾死不恨！”义方乃奏曰：“义府擅杀六品寺丞；就云自杀，亦由畏义府威，杀身以灭口。如此，则生杀之威，不由上出，渐不可长。”对仗，叱义府令下，义府顾望不退。义方乃三叱，义府始趋出，义方乃读弹文。上以义方毁辱大臣，贬之。

纲　九月，括州暴风，海溢。

纲　丁巳，二年，春三月，以褚遂良为桂州都督，李义府兼中书令。

纲　夏五月，帝始隔日视事。

纲　秋八月，贬韩瑗、来济、褚遂良皆为远州刺史。

目　许敬宗、李义府诬奏韩瑗、来济与褚遂良潜谋不轨，以桂州用武之地授遂良，欲为外援。遂皆坐，贬瑗振州、济台州、遂良爱州、柳奭象州。

纲　以许敬宗为侍中，杜正伦为中书令。

纲　冬十月，以洛阳宫为东都。

纲　以刘祥道为黄门侍郎，知选事。

纲　戊午，三年，冬十一月，贬杜正伦为横州刺史，李义府为普州刺史。

目　李义府有宠于上，诸子孩抱者并列清贯。而义府贪冒无厌，卖官鬻狱，其门如市。中书令杜正伦每以先进自处，由是有隙，讼于上前。上两责之。

纲　鄂公尉迟敬德卒。

纲　爱州刺史褚遂良卒。

纲　己未，四年，夏四月，以于志宁同三品，许圉师参知政事。

纲　削太尉赵公长孙无忌官封，黔州安置。

目　武后以长孙无忌受重赐而不助己，深怨之。以于志宁中立不言，亦不悦。令许敬宗伺其隙而陷之。会人告太子洗马韦季方罪，敕敬宗与侍中辛茂将鞫之。季方自刺，不死，敬宗因诬奏季方欲与无忌谋反。上泣曰：“我家不幸，往年高阳公主与房遗爱谋反，今元舅复然，将若之何？朕决不忍加刑于无忌。”敬宗对曰：“汉文帝，汉之贤主也，其舅薄昭，止坐杀人，帝使公卿哭而杀之，后世不以为非。今无忌谋移社稷，其罪与昭不可同年而语。陛下少更迁延，臣恐变生肘腋，悔无及矣！”上以为然，竟不引问。诏削无忌官封，黔州安置。敬宗又奏无忌谋逆，由褚遂良、柳奭、韩瑗构扇而成，于志宁亦其党也。于是诏追削遂良官爵，除奭、瑗名，免志宁官。

纲　六月，改氏族志为姓氏录。

目　初，太宗修氏族志，升降去取，时称允当。至是，许敬宗等以其书不叙武氏本望，奏请改之，以后族为第一等，其余悉以仕唐官品高下为准。于是士卒以军功至位五品者，豫士流，时人谓之“勋格”。

纲　秋七月，杀长孙无忌、柳奭、韩瑗。

目　七月，诏御史追柳奭、韩瑗枷锁诣京师，敬宗又遣袁公瑜诣黔州，再鞫长孙无忌，逼令自杀。诏斩瑗、奭。瑗已死，发验而还。

纲　贬高履行为永州刺史，于志宁为荣州刺史。

纲　庚申；五年，夏四月，作合璧宫。

纲　秋七月，废梁王忠为庶人。

纲　冬十月，初令皇后决百司奏事。

目　上初苦风眩，不能视百司奏事，或使皇后决之。后性明敏，涉猎文史，处事皆称旨。由是始委以政事，权与人主侔矣。

纲　辛酉，龙朔元年，夏四月，遣兵部尚书任雅相等征高丽。

纲　六月，徙潞王贤为沛王。

目　沛王贤闻王勃善属文，召为修撰。时诸王斗鸡，勃戏为檄周王鸡文。上见之，怒曰：“此乃交构之渐。”斥勃出沛府。

纲　铁勒犯边，诏武卫将军郑仁泰等将兵讨之。

纲　壬戌，二年，春三月，郑仁泰等败铁勒于天山。

目　铁勒九姓闻郑仁泰至，合众十余万以拒之，选骁健者数十人挑战，薛仁贵发三矢，杀三人，余皆下马请降，仁贵悉坑之。度碛北，击其余众，获叶护兄弟三人而还。军中歌之曰：“将军三箭定天山，壮士长歌入汉关。”思结、多滥葛等部落先保天山，闻之，皆降。

纲　冬十月，西突厥寇庭州，刺史来济死之。

目　西突厥寇庭州，刺史来济将兵拒之，谓其众曰：“吾久当死，幸蒙存全以至今日，当以身报国。”遂不释甲胄，赴敌而死。

纲　癸亥，三年，春正月，以李义府为右相，夏四月，除名，流巂州。

目　义府兼知选事，恃势卖官，怨盈路，上从容戒之。义府勃然变色曰：“谁告陛下？”缓步而去。上不悦。义府又与术者微服出城，候望气色，或告义府阴有异图。鞫之有实，诏除名，流巂州。朝野称庆。

纲　蓬莱宫成。

目　门曰丹凤，殿曰含元，移仗居之，命故宫曰西内，新宫曰东内，亦曰大明宫云。

纲　甲子，麟德元年，秋七月，诏以三年正月封禅。

纲　冬十二月，杀同三品上官仪，刘祥道罢，梁王忠赐死。

目　初武后屈身忍辱，奉顺上意，故上排群议而立之；及得志，专作威福，上动为所制，不胜其忿。会宦者王伏胜，发其使道士郭行真出入禁中，为厌祷事，上密召上官仪议之。仪因言：“后专恣，请废之。”上即命草诏。左右奔告于后，后遽诣上自诉。上羞缩不忍，乃曰：“我初无此心，皆上官仪教我。”仪先与伏胜俱事故太子忠，后于是使许敬宗诬奏仪、伏胜与忠谋大逆。仪下狱，及伏胜皆死，赐忠死于流所。右相刘祥道坐与仪善，罢，朝士流贬者甚众。自是，上每视事，则后垂帘于后，政无大小，皆预闻之。天下大权，悉归中宫，天子拱手而已，中外谓之“二圣”。

纲　乙丑，二年，冬十月，车驾发东都，十二月，至泰山。

目　上发东都，至濮阳，左相窦德玄骑从。上问：“濮阳谓之帝丘，何也？”德玄不能对。许敬宗自后跃马而前曰：“昔颛顼居此，故谓之帝丘。”上称善。敬宗退谓人曰：“大臣不可以无学。”德玄曰：“人各有能有不能，吾不强对以所不知，此吾所能也。”李曰：“敬宗多闻，信美矣；德玄之言，亦善也。”

张公艺九世同居，北齐、隋、唐皆旌表其门。上幸其宅，问所以能之故，公艺书“忍”字百余以进。上善之，赐以缣帛。

纲　丙寅，乾封元年，春正月，封泰山，禅社首。

纲　车驾还过曲阜，祠孔子。

目　赠太师，祭以少牢。

纲　至亳州，尊老君为太上玄元皇帝。

目　至亳州，谒老君庙，上尊号。

纲　李义府卒。

目　自义府之贬，朝士日忧其复入；至是，众心乃安。

纲　夏四月，车驾还京师。五月，铸乾封泉宝钱。

纲　秋七月，以刘仁轨为右相。

目　初，仁轨为给事中，按毕正义事，李义府怨之，出为青州刺史。会讨百济，仁轨当浮海运粮，遭风失船，命监察御史袁异式往鞫之。义府谓曰：“君能办事，勿忧无官。”异式至，谓仁轨曰：“君宜早自为计。”仁轨曰：“仁轨当官失职，国有常刑，公以法毙之，无所逃命。若使遽自引决以快仇人，窃所未甘！”乃具狱以闻。上命除名，以白衣从军自效。及为大司宪，异式惧，不自安，仁轨沥觞告之曰：“仁轨若念畴昔之事，有如此觞！”既知政事，荐为司元大夫。监察御史杜易简谓人曰：“斯所谓矫枉过正矣！”

纲　九月，刘祥道卒。

目　子齐贤嗣，齐贤为人方正，上甚重之，为晋州司马。将军史兴宗从猎苑中，因言晋州产佳鹞，请使齐贤捕之。上曰：“刘齐贤岂捕鹞者邪！”

纲　冬十二月，以李为辽东大总管，伐高丽。

纲　丁卯，二年，春正月，耕藉田。

目　有司进耒耜，加以雕饰。上曰：“耒耜农夫所执，岂宜如此之丽！”命易之。既而耕之，九推乃止。

纲　戊辰，总章元年，夏四月，彗星见于五车。

目　彗星见，上避正殿，减膳，彻乐。许敬宗等奏请复常，曰：“彗星见东北，高丽将灭之兆也。”上曰：“朕之不德，谪见于天，岂可归罪小夷！且高丽之百姓，亦朕之百姓也。”不许，彗寻灭。

纲　秋七月，李拔平壤，高丽王藏降，高丽悉平。

目　薛仁贵破高丽于金山，乘胜将攻扶余城，诸将以其兵少，止之。仁贵曰：“兵不必多，顾用之何如耳？”遂为前锋，以进与高丽战，大破之，遂拔扶余城。

侍御史贾言忠奉使自辽东还，上问：“诸将孰贤？”言忠对曰：“薛仁贵勇冠三军，庞同善持军严整，高侃忠果有谋，契苾何力沉毅能断；然夙夜小心，忘身忧国，皆莫及李也。”等进攻大行城，拔之，诸军皆会，进至鸭绿栅，破之。围平壤，月余，高丽王藏降，高丽悉平。

纲　冬十二月，置安东都护府。

纲　京师、山东、江、淮旱，饥。

纲　己巳，二年，春二月，以卢承庆为司刑太常伯。

目　承庆尝考内外官，有一官督运，遭风失米，承庆考之曰：“监运损粮，考中下。”其人容色自若，无言而退。承庆重其雅量，改注曰：“非力所及，考中中。”既无喜容，亦无愧词。又改曰：“宠辱不惊，考中上。”

时渭南尉刘延祐，弱冠，政事为畿县最，李谓曰：“足下春秋甫迩，遽擅大名，宜稍自贬抑，无为独出人右也！”

纲　秋九月，大风，海溢。

纲　冬十一月，李卒。

目　上尝谓侍臣曰：“朕虚心求谏而竟无谏者，何也？”李对曰：“陛下所为尽善，群臣无得而谏。”

寝疾，谓弟弼曰：“我见房、杜平生勤苦，仅立门户，遭不肖子荡覆无余。吾此诸子，今以付汝，谨察视之。其有志气不伦，交游非类者，皆先挝杀，然后以闻。”

为将，有谋善断，从善如流。战胜则归功于下，所得金帛，悉散之将士，故人思致死，所向克捷。临事选将，必訾相其状貌丰厚者遣之。或问其故，曰：“薄命之人，不足与成功名。”

闺门雍睦而严。其姊尝病，亲为作粥，风回，爇其须鬓。姊曰：“仆妾幸多，何自苦如是！”曰：“非然也，顾姊老，亦老，虽欲久为姊煮粥，其可得乎！”

常谓人：“我年十二三时为亡赖贼，逢人则杀。十四五为难当贼，有所不惬则杀之。十七八为佳贼，临阵乃杀人。二十为大将，用兵以救人死。”卒，谥贞武，孙敬业嗣。

纲　定铨注法。

目　时承平既久，选人益多，司刑少常伯裴行俭，始与员外郎张仁祎设长名姓历牓，引铨注之法。又定州县升降、官资高下。其后遂为永制，无能革之者。

大略唐之选法，取人以身、言、书、判，计资量劳而拟官。始集而试，观其书、判；已试而铨，察其身、言；已铨而注，询其便利；已注而唱，集众告之。然后类以为甲，各给以符，谓之告身。

有刘晓者，上疏论之曰：“今选曹以检勘为公道，书判为得人，殊不知考其德行才能，况书判借人者众矣。又礼部取士，专用文章为甲乙，故天下之士皆舍德行而趋文艺，有朝登甲科而夕陷刑辟者，虽日诵万言，何关理体？文成七步，未足化人。取士以德行为先，文艺为末，则多士雷奔，四方风动矣。”

纲　庚午，咸亨元年，秋八月，关中旱，饥。闰月，皇后以旱请避位，不许。

纲　壬申，三年，秋八月，许敬宗卒。

纲　冬十一月，以邢文伟为右史，王及善为左千牛卫将军。

目　太子弘罕接宫臣，典膳丞邢文伟辄减所供膳，上书谏，太子纳之。上闻之曰：“直士也。”擢为右史。太子因宴集，命宫臣掷倒，次至右奉裕率王及善，及善曰：“掷倒自有伶官，臣若奉令，恐非所以羽翼殿下也。”太子谢之。上闻之，赐及善缣百匹，寻迁左千牛卫将军。

纲　甲戌，上元元年，春三月，以武承嗣为周国公。

纲　秋八月，帝称天皇，后称天后。

纲　九月，追复长孙无忌官爵。

目　以无忌曾孙翼袭爵赵公，听陪葬昭陵。

纲　大酺。

目　大酺，上御翔鸾阁观之。分音乐为东西朋，使雍王贤主东朋，周王显主西朋，角胜为乐，郝处俊谏曰：“二王春秋尚少，志趣未定，当推梨让枣，相亲如一。今分二朋，递相夸竞，非所以崇礼义，劝敦睦也。”上瞿然，曰：“卿远识，非众人所及也。”遽止之。

纲　乙亥，二年，春三月，天后祀先蚕。

目　天后祀先蚕于邙山之阳；百官及朝集使皆陪位。

时上苦风眩，议使天后摄政。郝处俊谏曰：“天子理外，后理内，天之道也。昔魏文帝著令，虽有幼主，不许皇后临朝，所以杜祸乱之萌。陛下奈何以高祖、太宗之天下，不传之子孙而委之天后乎！”中书侍郎李义琰曰：“处俊之言至忠，陛下宜听之！”上乃止。

天后多引文学之士元万顷、刘祎之等，使之撰列女传、臣轨、百僚新戒、乐书，凡千余卷。时密令参决表奏，以分宰相之权，时人谓之“北门学士”。

纲　夏四月，太子弘薨，谥孝敬皇帝，立雍王贤为太子。

目　太子弘仁孝谦谨，上甚爱之，中外属心。天后方逞其志，太子奏请，数迕旨。天后怒。太子薨，时人以为天后鸩之也。诏追谥为孝敬皇帝。

纲　秋八月，以戴至德、刘仁轨为左右仆射，张文瓘为侍中，郝处俊为中书令，李敬玄同三品。

目　刘仁轨、戴至德更日受牒诉，仁轨常以美言许之，至德必据理难诘，未尝与夺，实有冤结者，密为奏辨。由是时誉皆归仁轨。或问其故，至德曰：“威福者人主之柄，人臣安得盗取！”上闻之，深重之。

有老妪欲诣仁轨陈牒，误诣至德，至德览之未终，妪曰：“本谓是解事仆射，乃不解事仆射邪！归我牒！”至德笑而授之。时人称其长者。

文瓘时兼大理卿，囚闻改官，皆恸哭。文瓘性严正，诸奏议，多所纠驳，上甚委之。

纲　吐蕃寇鄯州。

纲　丙子，仪凤元年，秋九月，以狄仁杰为侍御史。

目　将军权善才、中郎将范怀义误斫昭陵柏，当除名；上特命杀之。大理丞狄仁杰奏：“罪不当死。”上曰：“我不杀，则为不孝。”仁杰固执不已，上怒，令出，仁杰曰：“犯颜直谏，自古以为难。臣以为遇桀、纣则难，遇尧、舜则易。夫法不至死，而陛下特杀之，是法不信于人也，人何所措其手足！且张释之有言：‘设有盗长陵一抔土，陛下何以处之？’今以一柏杀二将军，后代谓陛下为何如矣！臣不敢奉诏者，恐陷陛下于不道，且羞见释之于地下也。”上怒解，遂贷之。仍擢仁杰为侍御史。

初，仁杰为并州法曹，同僚郑崇质当使绝域。崇质母老且病，仁杰曰：“彼母如此，岂可复使之有万里之忧！”诣长史蔺仁基，请代之行。仁基素与司马李孝廉不协，因相谓曰：“吾辈岂可不自愧乎！”遂相与辑睦。

纲　丁丑，二年，春正月，耕藉田。

纲　夏四月，河南、北旱。

纲　秋八月，徙周王显为英王。

纲　命刘仁轨镇洮河军。

纲　戊寅，三年，春正月，百官四夷朝天后于光顺门。

纲　以李敬玄为洮河道大总管。

目　刘仁轨有奏请，多为李敬玄所抑，由是怨之。知敬玄非将帅才，荐之使守西边。敬玄固辞。上曰：“仁轨须朕，朕亦自往，卿安得辞！”乃以敬玄代仁轨，大发兵讨吐蕃。

纲　夏五月，幸九成宫。

目　山中雨寒，从兵有冻死者。

纲　秋九月，还京帅。

纲　李敬玄与吐蕃战，败绩。

目　李敬玄将兵十八万，与吐蕃将论钦陵战于青海之上，副总管刘审礼深入，败没，敬玄按兵不救，狼狈还走，收余众还鄯州。

敬玄之西征也，监察御史娄师德应猛士诏从军，及败，敕师德收集散亡，军乃复振。因命使于吐蕃，吐蕃将论赞婆迎之。师德宣导上意，谕以祸福，赞婆甚悦，为之数年不犯边。

上以吐蕃为忧，悉召侍臣谋之，或欲和亲，或欲严备，俟公私富实而讨之，或欲亟发兵击之。议竟不决。太学生魏元忠上封事曰：“理国之要，在文与武。今言文者则以辞华为首而不及经纶，言武者则以骑射为先而不知方略，故陆机著论辩亡，无救河梁之败，养由基射穿七札，不济鄢陵之师，此已然之明效也。古语有之：‘兵无强弱，将有巧拙。’故选将当以智略为本，勇力为末。今朝廷用人，类取将门子弟及死事之家，彼皆庸人，岂足当阃外之任！古之名将皆出贫贱而立殊功，未闻其家代为将也。夫赏罚者，军国之切务，近日征伐，虚有赏格而无事实。盖由小才之吏，不知大礼，徒惜勋庸，恐虚仓库。不知士不用命，所损几何！自苏定方征辽东，李破平壤，赏绝不行，大非川之败，薛仁贵、郭待封等不即重诛，臣恐吐蕃之平，非旦夕可冀也。又，出师之要，全资马力。请开蓄马之禁，使百姓皆得畜马；若官军大举，增价市之，则皆为官有矣。”上善其言，召见，令直中书省，仗内供奉。





纲鉴易知录卷四六


唐纪


高宗皇帝


纲　己卯，调露元年，春正月，幸东都。司农卿韦弘机免。

纲　夏四月，命太子贤监国。

目　太子处事明审，时人称之。

纲　冬十月，单于府突厥反，遂寇定州。

纲　庚辰，永隆元年，春三月，以裴行俭为定襄道大总管，讨突厥，平之。

纲　秋八月，贬李敬玄为衡州刺史。

纲　废太子贤为庶人，立英王哲为皇太子。

纲　辛巳，开耀元年，春正月，宴百官及命妇于麟德殿。

纲　三月，以刘仁轨为太子少傅。

目　少府监裴匪舒善营利，奏卖苑中马粪，岁得钱二十万缗。上以问刘仁轨，对曰：“利则厚矣，恐后代称唐家卖马粪，非嘉名也。”乃止。

匪舒又为上造镜殿，上与仁轨观之，仁轨惊趋下殿。上问其故，对曰：“天无二日，土无二主，适视四壁有数天子，不祥孰甚焉！”上遽令剔去。

纲　秋七月，征处士田游岩为太子洗马。

目　游岩隐居泰山，上东封，尝幸其庐。征为洗马，无所规益。右卫副率薛俨以书责之，曰：“足下负巢、由之峻节，傲唐、虞之圣主，屈万乘之重，申三顾之荣，将以辅导储贰，渐染芝兰耳。皇太子春秋鼎盛，圣道未明，足下乃唯唯而无一谈，悠悠以卒年岁，何以塞圣主调护之寄乎？”游岩不能答。

纲　冬十月，徙故太子贤于巴州。

纲　壬午，永淳元年，春二月，立皇孙重照为皇太孙。

纲　夏四月，关中饥，上幸东都。

纲　闻喜宪公裴行俭卒。

目　行俭有知人之鉴。初，王勃与杨炯、卢照邻、骆宾王皆以文章有盛名，李敬玄尤重之，行俭曰：“士之致远者，当先器识而后才艺。勃等虽有文华，而浮躁浅露，岂享爵禄之器邪！杨子稍沉静，应至令长；余得令终幸矣。”既而勃堕水，炯终于盈川令，照邻恶疾，赴水死，宾王反诛。行俭为将帅，所引偏裨，后多为名将。

纲　五月，洛水溢。关中旱，蝗。

纲　秋七月，作奉天宫。

目　上既封泰山，欲遍封五岳，作奉天宫于嵩山之南。监察御史里行李善感谏曰：“陛下封泰山，告太平，致群瑞，与三皇、五帝比隆矣。数年不稔，饿殍相望，四夷交侵，兵车岁驾。陛下宜恭默思道以禳灾谴，更广营宫室，劳役不休，天下莫不失望。”上不纳。自褚遂良、韩瑗之死，中外以言为讳，几二十年；及善感始谏，天下皆喜，谓之“凤鸣朝阳”。

纲　冬十月，突厥骨笃禄寇并州，薛仁贵大破之。

目　突厥余党阿史那骨笃禄、阿史德元珍等招集亡散，据黑沙城反，寇并州。代州都督薛仁贵将兵击之。虏问：“唐大将为谁？”应之曰：“薛仁贵。”虏曰：“吾闻仁贵流象州死矣，何绐我也！”仁贵免胄示之面，虏相顾失色，下马列拜，稍稍引去。仁贵因奋击，大破之。

纲　以娄帅德为河源军经略副使。

目　吐蕃寇河源，师德将兵击之于白水涧，八战八捷。上以师德为比部员外郎、左骁骑郎将、充使，曰：“卿有文武材，勿辞也！”

纲　癸未，弘道元年，秋七月，诏以来年有事于嵩山；冬十一月，诏罢之。

目　诏罢封嵩山，上疾甚故也。

纲　诏太子监国，以裴炎、刘景先、郭正一兼东宫平章事。

纲　十二月，帝崩，太子即位。尊天后为皇太后。

目　上疾甚，夜召裴炎入受遗诏而崩。遗诏太子即位，军国大事有不决者兼取天后进止。中宗即位，尊天后为皇太后，政事咸取决焉。

纲　以刘仁轨为左仆射，裴炎为中书令，刘景先为侍中。郭正一罢。





中宗皇帝　附武后


纲　甲申，中宗皇帝嗣圣元年。

纲　春正月，立妃韦氏为皇后。以韦弘敏同三品。二月，太后废帝为庐陵王，立豫王旦。

目　中宗欲以后父韦玄贞为侍中；裴炎固争，中宗怒曰：“我以天下与韦玄贞何不可！而惜侍中邪！”炎惧，白太后，密谋废立。太后集百官于乾元殿，勒兵宣令，废中宗为庐陵王。中宗曰：“我何罪？”太后曰：“汝欲以天下与韦玄贞，何得无罪！”乃幽于别所。立豫王旦为皇帝，妃刘氏为皇后，永平王成器为太子，废太孙重照为庶人，改元文明。旦居别殿，不得有所预，政事皆决于太后。

纲　太后以刘仁轨为西京留守。

纲　太后始御紫宸殿。

纲　三月，太后杀故太子贤。

纲　夏四月，太后迁帝于房州，又迁于均州。

纲　闰五月，太后以武承嗣同三品。

纲　秋七月，温州大水。

纲　八月，葬乾陵。

纲　括州大水。

纲　九月，太后改元及服色、官名。

目　太后改元光宅，旗帜皆从金色，八品服碧，东都为神都，尚书省为文昌台，仆射为左、右相，六曹为天、地、四时六官，门下省为鸾台，中书省为凤，侍中为纳言，中书令为内史，御史台分为左右肃政台，其余悉以义类改之。

纲　太后立武氏七庙。

目　武承嗣请追王其祖，立武氏七庙，太后从之。裴炎谏，不从。追尊五代祖为公，妣为夫人；高曾祖考为王，妣皆为妃。

纲　英公李敬业起兵扬州，太后遣将军李孝逸击之。

目　时诸武用事，唐宗室人人自危，众心愤惋。会柳州司马英公李敬业及弟敬猷、唐之奇、骆宾王、杜求仁、魏思温，皆失职怨望，乃谋起兵。矫诏杀扬州长史，开府库，赦囚徒，旬日间得胜兵十余万。复称嗣圣元年，敬业自称“匡复上将”。

移檄州县，略曰：“伪临朝武氏者，人非温顺，地实寒微。昔充太宗下陈，尝以更衣入侍，洎乎晚节，秽乱春宫。密隐先帝之私，隐图后庭之嬖，践元后于翚翟，陷吾君于聚麀。杀姊屠兄，弑君鸩母，人神之所同嫉，天地之所不容。包藏祸心，窃窥神器。君之爱子，幽之于别室；贼之宗盟，委之以重任。一抔之土未干，六尺之孤何在！”太后见之，问“谁所为？”或对曰：“骆宾王。”太后曰：“宰相之过也。人有如此才，而使之流落不偶乎！”遣左玉钤卫大将军李孝逸将兵三十万以讨敬业，追削其祖考官爵，发冢斲棺，复姓徐氏。

纲　太后杀侍中裴炎，以骞味道为内史，李景谌同平章事。

目　武承嗣与从父弟三思，以韩王元嘉、鲁王灵夔属尊位重，屡劝太后因事诛之。太后谋于执政，裴炎固争。及李敬业举兵，太后问计于炎，对曰：“皇帝年长，不亲政事，故竖子得以为辞。若太后反政，则不讨自平矣。”承嗣因使监察御史崔詧言炎有异图，太后命左肃政大夫骞味道鞫之。凤舍人李景谌证炎必反，刘景先、胡元范明其不反，遂并下狱。以骞味道检校内史，李景谌同平章事，斩裴炎于都亭，景先等流贬有差。

纲　李敬业取润州，李孝逸击杀之。

目　初，魏思温说李敬业曰：“明公以匡复为辞，宜帅大众鼓行而进，直指洛阳，则天下知公志在勤王，四面响应矣。”薛仲璋曰：“金陵有王气，且大江天险，足以为固，不如先取常、润，为定霸之基，然后北向以图中原，进无不利，退有所归，此良策也！”思温曰：“山东豪杰以武氏专制，愤惋不平，闻公举事，皆蒸麦为粮，伸锄为兵，以俟南军之至。不乘此势以立大功，乃更蓄缩欲自谋巢穴，远近闻之，其谁不解体！”敬业不从，将兵攻取润州，闻李孝逸将至，回军拒之。

孝逸军至临淮，战不利。监军御史魏元忠曰：“天下安危，在此一举。今大军久留不进，万一朝廷更命他将以代将军，将军何辞以逃逗挠之罪乎！”孝逸乃引军而前。元忠请先击敬猷，孝逸从之，引兵击敬猷，敬猷走。敬业勒兵阻溪拒守，孝逸进击之，因风纵火，敬业大败，轻骑走。孝逸追之，其将王那相斩敬业等首来降。

纲　乙酉，二年，春正月，帝在均州。

纲　三月，太后迁帝于房州。

纲　夏五月，太后制百官及百姓，皆得自举。

纲　秋七月，太后以僧怀义为白马寺主。

目　怀义得幸于太后，太后以为白马寺主。出入乘御马，朝贵皆匍匐礼谒，武承嗣、三思皆执僮仆之礼以事之。怀义多聚无赖少年，度为僧，纵横犯法，人莫敢言。御史冯思勖屡以法绳之，怀义遇诸涂，令从者殴之，几死。太后托言怀义有巧思，使入宫营造。补阙王求礼表：“请阉之，庶不乱宫闱。”表寝不出。

纲　丙戌，三年，春正月，帝在房州。

纲　太后归政于豫王旦，寻复称制。

目　太后诏复政事于皇帝。睿宗知太后非诚心，奉表固辞；太后复临朝称制。

纲　三月，太后置铜匦，受密奏。

目　太后自徐敬业之反，疑天下人多图己，又自以久专国事，内行不正，知宗室大臣怨望，不服，欲大诛杀以威之。乃盛开告密，有告密者，给马供给，使诣行在所。农夫樵人皆得召见，或不次除官，无实者不问。于是四方告密者蜂起。

有鱼保家者，请铸铜为匦，以受天下密奏。其器一室四隔，上各有窍，可入不可出，太后善之。未几，其怨家投匦告保家尝为徐敬业作兵器，遂伏诛。

胡人索元礼因告密召见，擢为游击将军，令按制狱。元礼性殊忍，推一人必令引数千百人，于是周兴、来俊臣之徒效之。兴累迁至秋官侍郎，俊臣至御史中丞，皆养无赖数百人，意所欲陷，则使数处俱告之，辞状俱同。既下狱，则以威刑胁之，无不诬服。又造告密罗织经一卷，网罗无辜，织成反状，构造布置，皆有支节。其讯囚酷法，有“定百脉”、“突地吼”、“死猪愁”、“求破家”、“反是实”等号。中外畏之，甚于虎狼。

纲　夏六月，太后以岑长倩为内史，苏良嗣、韦待价为左、右相，韦思谦为纳言。

目　良嗣为相，遇怀义于朝堂，怀义偃蹇不为礼；良嗣大怒，命左右批其颊。怀义诉于太后，太后曰：“阿师当于北门出入，南牙宰相所往来，勿犯也。”

纲　秋九月，有山出于新丰。

目　雍州言新丰县东南有山涌出，太后改新丰为庆山县。江陵人俞文俊上书言：“天气不和而寒暑并，人气不和而疣赘生，地气不和而塠阜出。今陛下以女主处阳位，反易刚柔，故地气塞隔而山变为灾。陛下谓之‘庆山’，臣以为非庆也。伏惟侧身修德以答天谴；不然，祸今至矣！”太后怒，流之岭外。

纲　太后以狄仁杰为冬官侍郎。

纲　丁亥，四年，春正月，帝在房州。

纲　夏四月，太后以苏良嗣为西京留守。

目　时尚方监裴匪躬检校京苑，将鬻苑中蔬果以收其利。良嗣曰：“昔公仪休相鲁，犹能拔葵去织妇，未闻万乘之主鬻蔬果也。”乃止。

纲　太后杀同三品刘祎之。

目　祎之窃谓凤舍人贾大隐曰：“太后废昏立明，安用临朝称制，不如返政以安天下之心。”大隐密奏之，太后不悦。或诬祎之受金，太后命王本立推之。本立宣敕示之，祎之曰：“不经凤、鸾台，何名为敕！”太后怒，赐死。祎之初下狱，睿宗为之上疏申理，亲友皆贺之，祎之曰：“此乃所以速吾死也。”临刑沐浴，神色自若，草谢表，立成数纸。

纲　冬十月，太后罢御史监军。

目　太后欲遣韦待价击吐蕃，韦方质奏请遣御史监军，太后曰：“古者明君遣将，阃外之事悉以委之。比闻御史监军，军中事皆承禀。以下制上，非令典也，且何以责其有功！”遂罢之。

纲　戊子，五年，春正月，帝在房州。

纲　二月，太后毁乾元殿作明堂。

纲　夏五月，太后加号圣母神皇。

目　武承嗣使人作瑞石，文曰“圣母临人，永昌普业”。使人献之，曰：“获之洛水。”太后喜，命曰“宝图”。诏当拜洛，受图告谢于郊；御明堂，朝群臣。命诸州都督、刺史、宗戚并会神都，先加尊号。

纲　六月，河南巡抚大使狄仁杰奏焚淫祠。

目　仁杰以吴、楚多淫祠，奏焚其一千七百余所，独留夏禹、吴太伯、季札、伍员四祠。

纲　秋八月，琅邪王冲、越王贞举兵匡复，不克而死。太后遂大杀唐宗室。

目　太后潜谋革命，稍除宗室。韩王元嘉、霍王元轨、鲁王灵夔、越王贞及元嘉子黄公撰、元轨子江都王绪、虢王凤子东莞公融、灵夔子范阳王蔼、贞子琅邪王冲，在宗室中皆以才行有美名，太后尤忌之。元嘉等内不自安，密有匡复之志。及太后受图，召宗室朝明堂，诸王递相惊曰：“神皇欲因此尽收宗室诛之。”撰诈为皇帝玺书，分告诸王，令各起兵。

冲募兵得五千余人，起博州，先击武水，莘令马玄素闭门拒守。冲因风纵火，焚其南门；风回军却，众惧而散。冲还走博州，为门者所杀。太后遣将军丘神击之，至博州，冲已死。

越王贞亦举兵于豫州，太后遣将军曲崇裕等讨之，又命张光辅为诸军节度。贞发属县兵得五千人，拒战而溃，遂自杀。初，诸王往来相约结，未定而冲先发，惟贞狼狈应之，诸王皆不敢发，故败。

贞之将起兵也，遣使告寿州刺史赵瓌，瓌妻常乐长公主，谓使者曰：“李氏危若朝露，诸王先帝之子，不舍生取义，欲向须邪！大丈夫当为忠义鬼，无为徒死也。”

及贞败，太后欲悉诛诸王，命监察御史苏珦按之。无验，太后召诘之，珦抗论不回。太后曰：“卿大雅之士，朕当别有任使，此狱不必卿也。”使周兴等按之，于是收韩王元嘉、鲁王灵夔、黄公撰、常乐公主于东都，迫使自杀，亲党皆诛。

时狄仁杰为豫州刺史。贞党与当坐者六七百家，当籍没者五千口，仁杰密奏：“彼皆诖误，臣欲显奏，似为逆人申理；不言，又乖陛下仁恤之旨。”太后特原之，皆流丰州。道过宁州，宁州父老迎劳之曰：“我狄使君活汝邪！”相携哭于德政碑下，三日而后行。

张光辅将士恃功，多所求取，仁杰不之应。光辅怒曰：“州将轻元帅邪？”仁杰曰：“明公纵将士暴掠，杀已降以为功，恨不得尚方斩马剑，加公之颈，虽死如归耳！”光辅归，奏之，左迁仁杰复州刺史。

霍王元轨、江都王绪、东莞公融、济州刺史薛、弟绪、绪弟驸马都尉绍，皆坐与二王通谋，为太后所杀。

纲　太后拜洛受图。明堂成，作天堂。

纲　己丑，六年，春正月，帝在房州。

纲　太后大飨万象神宫。

纲　秋九月，太后以僧怀义为新平道大总管，讨突厥。

纲　闰月，太后杀同平章事魏玄同。

目　魏玄同素与裴炎善，时人以其终始不渝，谓之“耐久朋”。周兴素恶玄同，诬之曰：“玄同言后老矣，不若奉嗣君为耐久。”太后怒，赐死于家。或教之告密，冀得召见自陈。玄同叹曰：“人杀鬼杀，等耳，岂能作告密人邪！”乃就死。

彭州长史刘易从，为徐敬真所引，就州诛之。易从为人，仁孝忠谨，将刑于市，吏民怜其无辜，远近奔赴，竞解衣投地，曰：“为长史求冥福。”有司平准，直十余万。

纲　冬十月，太后杀郑王璥等六人。

目　初，太后问陈子昂当今为政之要，子昂上疏，以为：“宜缓刑崇德，息兵革，省赋役，抚慰宗室，各使自安。”辞意婉切，其论甚美。至是，又上疏曰：“太平之朝，上下乐化，不宜有乱臣贼子，自犯天诛。比者大狱增多，逆徒滋广，愚臣顽昧，初谓皆实，去月陛下特察李珍等无罪，又免楚金等死，初有风雨，变为景云。臣乃知亦有无罪之人，枉于疏网者。臣闻阴惨者刑也，阳舒者德也；圣人法天，天亦助圣。今又阴雨，臣恐过在狱官，陛下何不悉召狱囚，自诘其罪！有实者显示明刑，滥者严惩狱吏，使天下咸服，岂非至德克明哉！”

纲　十一月，太后享万象神宫，始用周正。

纲　太后自名曌，改诏曰“制”。

纲　除唐宗室属籍。

纲　庚寅，七年，春正月，帝在房州。

纲　二月，太后策贡士于洛城殿。

目　贡士殿试自此始。补阙薛谦光上疏曰：“选举之法，宜得实才，取舍之间，风化所系。今之选人，咸称觅举，奔竞相尚，喧诉无惭。至于才应经邦，惟令试策；武能制敌，止验弯弧。昔汉武帝见司马相如赋，恨不同时，及置之朝廷，终文园令，知其不堪公卿之任故也。吴起将战，左右进剑，起曰：‘将者提鼓挥桴，临难决疑，一剑之任，非将事也。’然则虚文岂足以佐时，善射岂足以克敌！要在文吏察其行能，武吏观其勇略，考居官之臧否，行举者之赏罚而已。”

纲　秋七月，太后流舒王元名于和州，以侯思止、王弘义为侍御史。

目　醴泉人侯思止，素诡谲无赖。恒州刺史裴贞杖一判司，判司使思止告贞与舒王元名谋反，元名废徙和州，贞亦族灭。思止求为御史，太后曰：“卿不识字！”对曰：“獬豸何尝识字，但能触邪耳。”太后悦，从之。

衡水人王弘义素无行，尝从邻舍乞瓜，不与，乃告县官瓜田中有白兔；县官使人搜捕，蹂践立尽。又见闾里耆老作邑斋，遂告以谋反，杀二百余人。太后擢为殿中侍御史。或告胜州都督王安仁谋反，敕弘义按之。安仁不服，弘义即枷上刎其首。朝士人人自危，每朝辄与家人诀曰：“未知复相见否？”

时法官竞为深酷，惟司刑丞徐有功、杜景俭独存平恕，被告者皆曰：“遇来、侯必死，遇徐、杜必生。”有功，名弘敏，以字行。初为蒲州司法，不施敲扑。吏相约有犯徐司法杖者，众共斥之。迨官满，不杖一人，职事亦修。及为司刑丞，酷吏所诬构者，皆为直之，前后所活数十百家。尝廷争狱事；太后厉色诘之，有功神色不挠，争之弥切。太后虽好杀，知有功正直，甚敬惮之。

司刑丞李日知亦尚平恕。少卿胡元礼欲杀一囚，日知以为不可，往复数四，元礼曰：“元礼不离刑曹，此囚终无生理！”日知曰：“日知不离刑曹，此囚终无死法！”乃以所列状上，日知果直。

纲　太后杀南安王颍等十二人，及故太子贤二子。

目　唐之宗室，于是殆尽，其幼弱者亦流岭南。

纲　九月，武氏改国号曰周。称皇帝，以豫王旦为皇嗣，改姓武氏。

目　侍御史傅游艺上表请改国号曰周，赐皇帝姓武氏。太后不许；擢游艺为给事中。于是百官、宗戚、百姓、四夷合六万余人，俱上表如游艺所请，太后可之。御则天楼，赦天下，以唐为周。上尊号曰圣神皇帝，以皇帝为皇嗣，赐姓武氏。立武承嗣为魏王，三思为梁王，士彟兄孙攸暨等十二人皆为郡王。以傅游艺为鸾台侍郎、平章事。游艺期年之中历衣青、绿、朱、紫，时人谓之“四时仕宦”。太后欲以太平公主妻武攸暨，使人杀其妻而妻之。公主多权略，太后以为类己，常与密议天下事。

纲　冬十月，周以徐有功为侍御史。

目　道州刺史李行褒兄弟为酷吏所陷，当族。秋官郎中徐有功固争不能得。周兴奏有功故出反囚，当斩，太后免有功官。然太后雅重有功，寻复起为侍御史。有功伏地流涕固辞曰：“臣闻鹿走山林而命悬庖厨，势使之然也。陛下以臣为法官，臣不敢枉陛下法，必死是官矣。”太后固授之，闻者相贺。

纲　辛卯，八年，春正月，帝在房州。

纲　二月，周流其右丞周兴于岭南。

目　初，金吾大将军丘神以罪诛，或告右丞周兴与神通谋，太后命来俊臣鞠之，俊臣与兴方推事对食，谓兴曰：“囚多不承，当为何法？”兴曰：“此甚易耳！取大瓮，以炭四周炙之，令囚入中，何事不承！”俊臣索大瓮，如兴法，起谓兴曰：“有内状推兄，请兄入此瓮！”兴惶恐服罪。法当死，原之，流岭南，在道为仇家所杀。兴与索元礼、来俊臣竞为暴刻，所杀各数千人，破千余家。元礼残酷尤甚，寻亦为太后所杀。

纲　秋九月，周以武攸宁为纳言，狄仁杰同平章事。

目　太后谓仁杰曰：“卿在汝南，甚有善政，卿欲知谮卿者名乎？”仁杰谢曰：“陛下以臣为过，臣请改之；知臣无过，臣之幸也，不愿知谮者名。”太后深叹美之。

纲　周杀其同平章事格辅元、右相岑长倩、纳言欧阳通。

目　先是，凤舍人张嘉福使洛阳人王庆之等数百人上表，请立武承嗣为皇太子。岑长倩、格辅元以皇嗣在东宫，不宜有此议，由是大忤诸武意，皆坐诛。来俊臣教长倩子引欧阳通，讯之，不服，诈为款，并杀之。太后诏庆之曰：“皇嗣我子，奈何废之？”对曰：“‘神不歆非类，民不祀非族。’今谁有天下，而以李氏为嗣乎！”太后不从。庆之屡求见，太后怒，命凤侍郎李昭德杖之。昭德引出门，示朝士曰：“此贼欲废我皇嗣，立武承嗣。”命扑之，耳目皆血出，然后杖杀之，其党乃散。昭德因言于太后曰：“天皇，陛下之夫；皇嗣，陛下之子。陛下身有天下，当传之子孙为万代业，岂得以侄为嗣乎！自古未闻侄为天子而为姑立庙者也！且陛下受天皇顾托，若以天下与承嗣，则天皇不血食矣。”太后亦以为然。

纲　壬辰，九年，春正月，帝在房州。

纲　周武氏引见存抚使所举人。

目　初，太后遣使存抚四方。至是，引见其所举人，无问贤愚，悉皆擢用，高者试给、舍，次郎、御史、遗补、校书郎。试官自此始。时人为之语曰：“补阙连车载，拾遗平斗量；欋椎侍御史，盌脱校书郎。”有举人沈全交续之曰：“糊心存抚使，眯目圣神皇。”御史劾之，太后笑曰：“但使卿辈不滥，何恤人言！”太后虽滥以禄位收人心，然不称职者，寻亦黜之，或加刑诛。挟刑赏之柄以驾御天下，政由己出，明察善断，故当时英贤亦竞为之用。

纲　周以郭霸为监察御史。

目　郭霸以谄谀拜监察御史。中丞魏元忠病，霸往问之，因尝其粪，喜曰：“粪甘则可忧；今苦，无伤也。”元忠大恶之。

纲　周贬狄仁杰、魏元忠为县令。

目　来俊臣罗告同平章事任知古、狄仁杰、裴行本、司农卿裴宣礼、左丞卢献、中丞魏元忠、潞州刺史李嗣真谋反。先是，俊臣请降敕，一问即承反者，得减死。知古等下狱，俊臣以此诱之，仁杰曰：“大周革命，万物惟新，唐室旧臣，甘从诛戮。反是实！”俊臣乃少宽之。判官王德寿教仁杰引平章事杨执柔，仁杰曰：“皇天后土遣狄仁杰为如此事！”以头触柱，血流被面；德寿惧而谢之。仁杰裂衾帛书冤状，置绵衣中，谓德寿曰：“天时方热，请授家人去其绵。”德寿许之。仁杰子得书，持之称变，以闻。太后以问俊臣，俊臣乃诈为仁杰等谢死表上之。

初，平章事乐思晦亦为俊臣等所杀，男未十岁，没入司农。至是上变，得召见，太后问状，对曰：“臣父已死，臣家已破，但惜陛下法为俊臣等所弄。陛下不信臣言，乞择朝臣之忠清、陛下素所信任者，为反状以付俊臣，无不承反矣。”太后意稍寤，召见仁杰等，问曰：“卿承反何也？”对曰：“不承，则已死于拷掠矣。”太后曰：“何为作谢死表？”对曰：“无之。”出表示之，乃知其诈，于是出此七族。皆贬县令：仁杰彭泽，元忠涪陵。流行本、嗣真于岭南。

纲　夏五月，禁天下屠杀采捕。

目　时江、淮旱饥，民不得采鱼虾，饥死者甚众。拾遗张德生男，私杀羊会同僚，补阙杜肃怀一啖，上表告之。明日，太后对仗，谓德曰：“闻卿生男，甚喜。”德拜谢。太后曰：“何从得肉？”德叩头伏罪。太后曰：“朕禁屠宰，吉凶不预。卿自今召客，亦须择人。”出肃表示之。肃大惭，举朝欲唾其面。

纲　秋七月，周左相武承嗣罢，以李昭德同平章事。

目　先是昭德密言于太后曰：“魏王承嗣权太重。”太后曰：“吾侄也，故委以腹心。”昭德曰：“姑侄之亲，何如父子？子犹有篡弑其父者，况侄乎！”太后矍然，遂罢承嗣政事。承嗣亦毁昭德于太后，太后曰：“吾任昭德，始得安眠，彼代吾劳，汝勿言也。”

纲　周流其御史严善思于州。

目　太后自垂拱以来，任用酷吏，先诛唐宗戚数百人，次及大臣数百家，其刺史、郎将以下，不可胜数。每除一官，户婢窃相谓曰：“鬼朴又来矣。”不旬月，辄遭掩捕、族诛。监察御史严善思，公直敢言。时告密者不可胜数，太后亦厌其烦，命善思按问，引虚伏罪者八百五十余人，罗织之党为之不振，乃相与构善思，坐流州。太后知其枉，寻复召之。补阙朱敬则上疏曰：“李斯相秦，用刻薄变诈以屠诸侯，不知易之以宽和，卒至土崩，此不知变之祸也。汉高祖定天下，陆贾、叔孙通说之以礼义，传世十二，此知变之善也。自文明草昧，天地屯蒙，三叔流言，四凶构难，不设钩距，无以应天顺人，不切刑名，不可摧奸息暴。故开告端，以禁异议。然急趋无善迹，促柱少和声，向时之妙策，乃当今之刍狗也。伏愿览秦、汉之得失，考时事之合宜，窒罗织之源，扫朋党之迹，使天下苍生坦然大悦，岂不乐哉！”太后善之，赐帛三百段。

纲　冬十月，周武氏杀豫王妃刘氏。

目　户婢团儿为太后所宠信，有憾于皇嗣，乃谮皇嗣妃刘氏及德妃窦氏为厌咒。太后杀之，瘗于宫中，莫知所在。德妃父孝谌为润州刺史。有奴妄为妖异，以恐妃母庞氏，因请夜祠祷而发其事。监察御史薛季昶按之，以为当斩，其子希瑊诣侍御史徐有功讼冤，有功论之，以为无罪；季昶奏有功阿党恶逆，罪当绞。令史以白有功，有功叹曰：“岂我独死，诸人永不死邪！”既食，掩扉熟寝。太后召有功，谓曰：“卿比按狱，失出何多？”对曰：“失出，人臣之少过；好生，圣人之大德。”太后默然。由是庞氏得减死，有功亦除名。

纲　周制宰相撰时政记，月送史馆。

纲　癸巳，十年，春正月，帝在房州。

纲　周以娄帅德同平章事。

目　师德宽厚清慎，犯而不校。其弟除代州刺史，将行，师德谓曰：“吾兄弟荣宠过盛，人所疾也，将何以自免？”弟曰：“自今虽有人唾某面，某拭之而已，庶不为兄忧。”师德愀然，曰：“此所以为吾忧也！人唾汝面，怒汝也；而汝拭之，则逆其意，而重其怒矣。夫唾，不拭自干，当笑而受之耳。”

纲　周杀其尚方监裴匪躬。

目　匪躬坐私谒皇嗣，腰斩于市，自是公卿以下皆不得见。又有告皇嗣潜有异谋者，太后命来俊臣鞫其左右，左右不胜楚毒，皆欲自诬。太常工人安金藏大呼曰：“请剖心以明皇嗣不反。”即引佩刀自剖其胸，五脏皆出。太后闻之，令舆入宫，使医内五脏，以桑皮线缝之，傅以药，经宿始苏。太后亲临视之，叹曰：“吾有子不能自明，使汝至此。”即命俊臣停推，睿宗由是得免。

纲　甲午，十一年，春正月，帝在房州。

纲　秋八月，周以杜景俭同平章事。

目　太后出梨花一枝以示宰相，宰相皆以为瑞。杜景俭独曰：“今草木黄落，而此更发荣，阴阳不时，咎在臣等。”因拜谢。太后曰：“卿真宰相也！”

纲　九月，周贬来俊臣为同州参军，流王弘义于琼州。

纲　周贬其内史李昭德为南宾尉。

纲　冬十一月，周明堂火。

目　太后命怀义作天堂，日役万人，费以亿计，府藏为空。怀义所度力士为僧者满千人，侍御史周矩疑有奸谋，固请按之。太后命流其党，怀义不问。又命杀牛取血，画大像首高二百尺，云怀义刺膝血为之，张于天津桥南。侍御医沈南璆亦得幸于太后，怀义心愠，乃密烧天堂，延及明堂皆尽，风裂血像为数百段。太后讳之，命更造明堂、天堂。怀义内不自安，言多不顺，太后阴使人殴杀之。

以明堂火，制求直言。获嘉主簿刘知几表陈四事。是时官爵易得而法网严峻，故人竞为趋进而多陷刑戮，知几乃著思慎赋，以刺时见志焉。

纲　乙未，十二年，春正月，帝在房州。

纲　冬十一月，周安平王武攸绪弃官隐嵩山。

目　千牛卫将军、安平王武攸绪，少有志行，恬澹寡欲，求弃官，隐于嵩山之阳。太后疑其诈，许之，以观其所为。攸绪遂优游岩壑，冬居茅椒，夏居石室，太后所赐服器皆置不用，买田使奴耕种，与民无异。

纲　丙申，十三年，春正月，帝在房州。

纲　周新明堂成。

纲　冬十月，契丹陷冀州。周以狄仁杰为魏州刺史。

纲　周以姚元崇为夏官侍郎。

目　时契丹入寇，军书填委，夏官郎中姚元崇剖析如流，皆有条理，太后奇之，擢为夏官侍郎。

纲　周以徐有功为殿中侍御史。

目　太后思徐有功用法平恕，擢拜左台殿中侍御史，远近闻者无不相贺。宗城潘好礼著论，称有功蹈道依仁，固守诚节，不以贵贱死生易其操履。设客问曰：“徐公于今，谁与为比？”主人曰：“四海至广，人物至多，或匿迹韬光，仆不敢诬，若所闻见，则一人而已，当于古人中求之。”客曰：“何如张释之？”主人曰：“释之所行者甚易，徐公所行者甚难，难易之间，优劣见矣。张公逢汉文之时，天下无事，守法而已，岂不易哉！徐公逢革命之秋，属惟新之运，人主有疑于上，酷吏恣虐于下；而徐公守死善道，深相明白，几陷囹圄，数挂网罗，岂不难哉！”客曰：“使为司刑卿，乃得展其才矣。”主人曰：“吾子徒见徐公用法平允，谓可置司刑；仆睹其人，方寸之地，何所不容，若其用之，何事不可，岂直司刑而已哉！”

纲　十一月，周以张昌宗为散骑常侍，张易之为司卫少卿。

目　昌宗、易之，年少美姿容，太平公主荐之入侍禁中，皆得幸于太后；常傅朱粉，衣锦绣，赏赐不可胜纪。武承嗣、三思、懿宗、宗楚客、晋卿皆候其门庭，争执鞭辔，谓张易之为“五郎”，昌宗为“六郎”。





纲鉴易知录卷四七


唐纪


中宗皇帝　附武后


纲　丁酉，十四年，春正月，帝在房州。

纲　夏四月，周以王及善为内史。

目　王及善已致仕，会契丹作乱，起为滑州刺史。太后召见，问以朝廷得失，及善陈治乱之要十余事。太后曰：“外州末事，此为根本，卿不可出。”留为内史。

纲　六月，周来俊臣伏诛。

目　来俊臣倚势贪淫，士民妻妾有美者，百方取之；前后罗织诛人，不可胜计。自言才比石勒。监察御史李昭德素恶之，俊臣遂诬昭德谋反，下狱。又欲罗告诸武及太平公主与皇嗣、庐陵王、南北牙同反。诸武及太平公主共发其罪，系狱，有司处以极刑。奏上，三日不出。王及善曰：“俊臣，国之元恶，不去之，必动摇朝廷。”吉顼曰：“俊臣聚结不逞，诬构良善，赃贿如山，冤魂塞路，国之贼也，何足惜哉！”太后乃下其奏。昭德、俊臣同弃市，时人无不痛昭德而快俊臣，仇家争啖其肉。士民相贺曰：“自今眠者背始帖席矣。”

纲　周以武承嗣、武三思同三品。

纲　秋九月，周以魏元忠为肃政中丞。

纲　冬闰十月，以狄仁杰同平章事。

纲　戊戌，十五年，春三月，帝还东都。

目　武承嗣、三思营求为太子，狄仁杰从容言于太后曰：“太宗栉风沐雨，亲冒锋镝，以定天下，传之子孙。大帝以二子托陛下，陛下今乃欲移之他族，无乃非天意乎！且姑侄之与母子孰亲？陛下立子，则千秋万岁后，配食太庙；立侄，则未闻侄为天子而祔姑于庙者也。”太后曰：“此朕家事，卿勿预知。”仁杰曰：“王者以四海为家，四海之内，何者不为陛下家事！况元首、股肱，义同一体，臣备位宰相，岂得有所不预知乎！”因劝太后召还庐陵王，太后意稍寤。

他日，又谓仁杰曰：“朕梦大鹦鹉两翼皆折，何也？”对曰：“武者，陛下之姓；两翼，二子也。陛下起二子，则两翼振矣。”太后由是无立承嗣、三思之意。

吉顼与张易之、昌宗为控鹤监供奉，顼从容说二人曰：“公兄弟贵宠，天下侧目，不有大功，何以自全？”二人惧，问计。项曰：“天下未忘唐德，主上春秋高，公何不劝立庐陵王以慰人望！如此，岂徒免祸，亦可以长保富贵矣。”二人以为然，乘间屡为太后言之。太后乃托言庐陵王有疾，遣使召之，及其妃子皆诣行在。承嗣怏怏，遂发病死。

纲　秋八月，周以狄仁杰兼纳言。

目　太后命宰相各举尚书郎一人，仁杰举其子光嗣，拜地官员外郎，已而称职。太后喜曰：“卿足继祁奚矣。”

通事舍人元行冲，博学多通，仁杰重之。行冲数规谏仁杰，且曰：“凡为家者必有储蓄脯醢以适口，参术以攻疾。仆窃计明公之门，珍味多矣，行冲请备药物之末。”仁杰笑曰：“吾药笼中物，何可一日无也！”

纲　九月，突厥陷赵州，周刺史高睿死之。

纲　周武氏以帝为皇太子、河北道元帅，狄仁杰副之，以讨默啜。

纲　周以苏味道同平章事。

目　味道在相位，依阿取容，尝谓人曰：“处事不宜明白，但摸棱持两端可矣。”时人谓之“苏摸棱”。

纲　冬十月，周以狄仁杰为河北道安抚大使。

目　时河北人为突厥所驱逼者，虏退，惧诛，往往亡匿。仁杰上疏曰：“边尘暂起，不足为忧，中土不安，此为大事。诸为突厥、契丹胁从之人，皆是计逼情危，且图赊死。今且潜窜山泽，露宿草行，罪之则众情恐惧，恕之则反侧自安，伏愿曲赦河北诸州，一无所问。”制从之。仁杰于是抚慰百姓，河北遂安。

纲　周以姚元崇同平章事。

纲　十一月，周以豫王旦为相王。

纲　己亥，十六年，春正月，帝在东宫。

纲　秋八月，周纳言娄师德卒。

目　师德性沉厚宽恕，狄仁杰之入相也，师德实荐之；而仁杰不知，意颇轻之。太后尝问仁杰曰：“师德知人乎？”对曰：“臣尝同僚，未闻其知人也。”太后曰：“朕之知卿，乃师德所荐也，亦可谓知人矣。”仁杰既出，叹曰：“娄公盛德，我为其所包容久矣，吾不得窥其际也。”是时，罗织纷纭，师德久为将相，独能以功名终，人以是重之。

纲　冬十一月，周贬吉顼为安固尉。

目　太后以顼有干略，以为同平章事，委以腹心。顼与武懿宗争赵州之功于太后前，顼视懿宗声气陵厉，太后由是不悦，曰：“顼在朕前，犹卑诸武，况异时讵可倚邪！”他日，顼奏事，方援引古今，太后怒曰：“卿所言，朕饫闻之，无多言！昔太宗有马，肥逸无能制者。朕为宫女，进言曰：‘妾能制之，然须三物，一铁鞭，二铁，三匕首。鞭之不服则其首，之不服则断其喉。’太宗壮朕之志。今日卿岂足污朕匕首邪！”顼皇恐，谢。诸武因共发其弟冒官事，由是坐贬。辞日，得召见，涕泣言曰：“臣永辞阙庭，愿陈一言。”太后问之，顼曰：“合水土为泥，有争乎？”太后曰：“无之。”又曰：“分半为佛，半为天尊，有争乎？”曰：“有争矣。”顼顿首曰：“宗室、外戚各当其分，则天下安。今太子已立，而外戚犹为王，此陛下驱之使他日必争，两不得安矣。”太后曰：“朕亦知之，然业已如是，不可如何。”

纲　十二月，周以狄仁杰为内史。

纲　庚子，十七年，春正月，帝在东宫。

纲　夏六月，司空、梁文惠公狄仁杰卒。

目　太后信重仁杰，群臣莫及，常谓之“国老”而不名。仁杰好面引廷争，太后每屈意从之。尝从太后游幸，遇风巾坠，马惊不止，太后命太子追执其鞚而系之。屡以老疾乞骸骨，不许。每入见，太后常止其拜，曰：“每见公拜，朕亦身痛。”及薨，太后泣曰：“朝堂空矣！”自是朝廷有大事，众或不能决，太后辄叹曰：“天夺吾国老何太早邪！”

太后尝问仁杰：“朕欲得一佳士用之，谁可者？”仁杰曰：“有张柬之者，其人虽老，宰相才也。”太后擢为洛州司马。数日，又问，仁杰对曰：“前荐柬之，尚未用也。”太后曰：“已迁矣。”对曰：“臣所荐者可为宰相，非司马也。”乃迁秋官侍郎，卒用为相。仁杰又尝荐夏官侍郎姚元崇，监察御史桓彦范、太州刺史敬晖等数十人，卒成反正之功。或谓仁杰曰：“天下桃李，悉在公门矣。”仁杰曰：“荐贤为国，非为私也。”中宗复位，赠司空，睿宗时追封梁国公。

纲　冬十月，周复以正月为岁首。

纲　辛丑，十八年，春正月，帝在东宫。

目　是岁，武邑人苏安恒，上疏太后曰：“陛下钦先圣之顾托，受嗣子之推让，敬天顺人，二十年矣。今太子春秋既壮，陛下年德既尊，何不禅位东宫，使临宸极，亦何异陛下之身哉！诸武皆得封王，而陛下二十余孙无尺寸之土，此非长久之计也。”疏奏，太后召见，赐食，慰谕而遣之。

纲　三月，雨雪。

目　苏味道以雪为瑞，帅百官入贺。殿中侍御史王求礼止之曰：“三月雪为瑞雪，腊月雷为瑞雷乎？”味道不从。既入，求礼独不贺，进言曰：“今阳和布气，草木发荣，而寒雪为灾，岂得诬以为瑞！贺者皆谄谀之士也。”太后为之罢朝。

时又有献三足牛者，宰相复贺。求礼飏言曰：“凡物反常皆为妖，此鼎足非其人，政教不行之象也。”太后为之愀然。

纲　夏六月，周以李迥秀同平章事。

目　迥秀母本微贱，妻叱媵婢，母闻之不悦，迥秀即时出之。或问“何遽如是？”迥秀曰：“娶妻本以养亲；今乃违忤颜色，安敢留也！”

纲　冬十一月，周以崔玄为天官侍郎。

目　天官侍郎崔玄，性介直，未尝请谒。执政恶之，改文昌左丞。月余，太后谓玄曰：“闻卿改官，令史设斋自庆，此欲盛为奸贪耳；今还卿旧任。”乃复拜天官侍郎。

纲　周以郭元振为凉州都督。

纲　壬寅，十九年，春正月，帝在东宫。

目　是岁，苏安恒复上疏曰：“臣闻天下者，神尧、文武之天下也，陛下虽居正统，实因唐氏旧基。当今太子追回，年德俱盛，陛下贪其宝位而忘母子深恩，将以何颜见唐家之宗庙哉！今天意人事，还归李家。陛下虽安天位，殊不知物极则反，器满则倾。臣何惜一朝之命，而不安万乘之国哉！”太后亦不之罪。

纲　周设武举。

纲　秋九月朔，日食，不尽如钩。

纲　冬十二月，周以张嘉贞为监察御史。

目　侍御史张循宪为河东采访使，有疑事不能决，问侍吏曰：“此有佳客，可与议事者乎？”吏言前平乡尉张嘉贞有异才，循宪召见，询之；嘉贞为之条析理分，莫不洗然，循宪因请为奏，皆意所未及。及还，太后善之，循宪具言嘉贞所为，且请以己官授之。太后曰：“朕宁无一官自进贤邪！”因召嘉贞与语，大悦，即拜监察御史；擢循宪司勋郎中，赏其得人也。

纲　癸卯，二十年，春正月，帝在东宫。

纲　夏闰四月，周改文昌台为中台。

纲　秋九月朔，日食既。

纲　周贬魏元忠为高要尉，流张说于岭南。

目　初元忠为洛州长史，张易之奴暴乱都市，元忠杖杀之。及为相，太后欲以易之弟昌期为雍州长史，问宰相：“谁堪雍州者？”元忠以薛季昶对。太后曰：“昌期何如？”元忠曰：“昌期少年，不闲吏事，不如季昶。”太后默然而止。元忠又尝面奏：“臣承乏宰相，不能尽忠死节，使小人在侧，臣之罪也！”太后不悦。由是诸张深恶之，乃谮元忠尝言：“太后老矣，不若挟太子为久长。”太后怒，下元忠狱。

昌宗密引凤舍人张说，赂以美官，使证元忠；说许之。太后召说入，凤舍人宋璟谓曰：“名义至重，鬼神难欺，不可党邪陷正！若获罪流窜，其荣多矣。若事有不测，璟当叩力争，与子同死。努力为之，万代瞻仰，在此举也！”殿中侍御	史张廷珪曰：“朝闻道，夕死可矣。”左史刘知几曰：“无污青史，为子孙累！”及入，太后问之，说未对。昌宗从旁迫趣说，使速言。说曰：“陛下视之，在陛下前，犹逼臣如是，况在外乎！臣实不闻元忠有是言。”易之、昌宗遽呼曰：“张说与元忠同反！”太后问其状，对曰：“说尝谓元忠为伊、周；伊尹放太甲，周公摄王位，非欲反而何？”说曰：“易之小人，徒闻伊、周之语，安知伊、周之道！伊尹、周公为臣至忠，古今慕仰。陛下用宰相，不使学伊、周，当使学谁邪？”太后曰：“说反复，宜并系治之。”他日，更引问说，对如前。

朱敬则抗疏理之曰：“元忠素称忠正，张说所坐无名，若令抵罪，失天下望。”竟贬元忠高要尉，流说岭表。元忠入辞，言曰：“臣老，向岭南，十死一生。但陛下他日必思臣言。”因指昌宗、易之曰：“此二小儿，终为乱阶。”

殿中侍御史王晙复奏申理元忠，宋璟谓之曰：“魏公幸已得全，今子复冒威怒，得无狼狈乎！”晙曰：“魏公以忠获罪，晙为义所激，颠沛无恨。”璟叹曰：“璟不能伸魏公之枉，深负朝廷矣。”

太后尝命朝贵宴集，易之兄弟皆位宋璟上。易之素惮璟，欲悦其意，虚位揖之曰：“公方今第一人，何乃下坐？”璟曰：“才劣位卑，张卿以为第一，何也？”天官侍郎郑杲谓璟曰：“中丞奈何卿五郎？”璟曰：“以官言之，正当谓卿。足下非张卿家奴，何郎之有！”举坐悚惕。时自武三思以下，皆谨事易之兄弟，璟独不为之礼。诸张积怒，尝欲中伤之；太后知之，故得免。

纲　甲辰，二十一年，春正月，帝在东宫。

纲　周平章事朱敬则致仕。

目　敬则为相，以用人为先，自余细务不之视。

纲　夏四月，周以天官侍郎崔玄同平章事。

纲　周以姚元崇为春官尚书。

纲　秋七月，周以杨再思为内史。

目　再思为相，专以谄媚取容。司礼少卿张同休，易之之兄，尝因宴集戏再思曰：“杨内史面似高丽。”再思欣然，剪纸帖巾，反披紫袍，为高丽舞，举坐大笑。时人或誉张昌宗之美曰：“六郎面似莲花。”再思曰：“不然，乃莲花似六郎耳。”

纲　周贬戴令言为长社令。

目　左补阙戴令言，作两足狐赋以讥杨再思，出为长社令。

纲　九月，周以姚元之为灵武道安抚大使。冬十月，以秋官侍郎张柬之同平章事。

目　元之将行，太后令举外司堪为宰相者，对曰：“张柬之沉厚有谋，能断大事，且其人已老，惟陛下急用之。”太后遂以柬之同平章事，时年且八十矣。

纲　十二月，周以阳峤为右台侍御史。

目　桓彦范、袁恕己共荐阳峤为御史。杨再思曰：“峤不乐搏击之任，如何？”彦范曰：“为官择人，岂必待其所欲！所不欲者，尤须与之，所以长难进之风，抑躁求之路。”乃擢为右台侍御史。

纲　乙巳，神龙元年，春正月，张柬之等举兵讨武氏之乱，张易之、昌宗伏诛。帝复位，大赦。

目　太后疾甚，易之、昌宗居中用事，张柬之、崔玄与中台右丞敬晖、司刑少卿桓彦范、相王司马袁恕己谋诛之。柬之谓羽林大将军李多祚曰：“将军富贵，谁所致也？”多祚泣曰：“大帝也。”柬之曰：“今大帝之子为二竖所危，将军不思报大帝之德乎！”多祚曰：“苟利国家，惟相公处分。”遂与定谋。

初，柬之与荆府长史杨元琰相代，同泛江，至中流，语及太后革命事，元琰慨然有匡复之志。及柬之为相，引元琰为右羽林将军，谓曰：“君颇记江中之言乎？今日非轻授也。”柬之又用彦范、晖及右散骑侍郎李湛皆为羽林将军，委以禁兵。易之等疑惧，乃更以其党武攸宜参之，易之等乃安。

俄而姚元之自灵武至都，柬之、彦范相谓曰：“事济矣！”遂以其谋告之。彦范以事白其母，母曰：“忠孝不两全，先国后家可也。”

时太子于北门起居，彦范、晖谒见，密陈其策，太子许之。柬之、玄、彦范乃与左威卫将军薛思行等帅羽林兵五百余人至玄武门，遣多祚、湛及内直郎王同皎诣东宫迎太子。斩关而入，斩易之、昌宗于庑下。进至太后所寝长生殿，太后惊起，问曰：“乱者谁邪？”多祚等对曰：“易之、昌宗谋反，臣等奉太子令诛之。”太后见太子曰：“小子既诛，可还东宫。”彦范进曰：“昔天皇以爱子托陛下，今年齿已长，久在东宫，天意人心，久思李氏。愿陛下传位太子，以顺天人之望！”于是以太后制命太子监国，明日，太后传位于太子。中宗复位，大赦，惟易之党不原。

纲　迁太后于上阳宫，上尊号曰则天大圣皇帝。

纲　以张柬之、袁恕己同三品，崔玄为内史，敬晖、桓彦范为纳言，李多祚等进官、赐爵有差。

纲　二月，复国号曰唐。流贬周宰相韦承庆、房融、崔神庆于岭南。

纲　以杨再思同三品。

纲　姚元之为亳州刺史。

目　太后之迁上阳宫也，同三品姚元之独呜咽流涕。桓彦范、张柬之谓曰：“今日岂公涕泣时邪！”元之曰：“前日从公诛奸逆，人臣之义也；今日别旧君，亦人臣之义也，虽获罪，实所甘心。”遂出为亳州刺史。

纲　复立韦氏为皇后，赠后父玄贞上洛王。

目　上之迁房陵也，与后同幽闭，备尝艰危，情爱甚笃。尝与后私誓曰：“异时幸复见天日，当惟卿所欲，不相禁御。”至是，上每临朝则后必施帷帐坐于殿上，预闻朝政，如武后在高宗之世矣。桓彦范上表曰：“书称‘牝鸡之晨，惟家之索’。自古帝王，未有与妇人共政而不破国亡身者也。”先是，胡僧慧范与张易之兄弟善，韦后亦重之。至是，复出入宫掖，彦范表言“慧范执左道以乱政”，请诛之。上皆不听。

纲　以武三思为司空。

目　二张之诛也，洛州长史薛季昶谓张柬之、敬晖曰：“二凶虽除，产、禄犹在，去草不去根，终当复生。”二人曰：“大事已定，彼犹机上肉耳，夫何能为！”季昶叹曰：“吾不知死所矣。”朝邑尉刘幽求亦谓柬之等曰：“三思尚存，公辈终无葬地；若不早图，噬脐无及。”不从。上女安乐公主适三思子崇训。上官仪女婉儿者，没入掖庭，辩慧能文，明习吏事。太后爱之，及上即位，使掌制命，益委任之，拜为婕妤。三思通焉，故婉儿党于武氏，又荐三思于韦后，上遂与三思图议政事，柬之等皆受制于三思矣。上使后与三思双陆，而自为点筹；三思遂与后通，由是武氏之势复振。柬之等数劝上诛诸武，不听。上遂以三思为司空，同三品。

纲　三月，征武攸绪为太子宾客。

纲　以安车征武攸绪，既至，除太子宾客；固请还山，许之。

纲　夏五月，赐敬晖等五人王爵，罢其政事。

目　敬晖等畏武三思之谗，以考功员外郎崔湜为耳目。湜见上亲三思而忌晖等，乃悉以晖等谋告三思；三思引为中书舍人。先是殿中侍御史郑愔谄事二张，坐贬，亡入东都，谒三思，初见，哭甚哀，既而大笑。三思怪之，愔曰：“愔始哀大王将戮死而灭族，后乃喜大王之得愔也。大王虽得天子之意，然彼五人皆据将相之权，胆略过人，废太后如反掌，日夜切齿，欲噬大王之肉，此愔所以为大王寒心也。”三思大惧，与之登楼，问自安之策，引为中书舍人，与崔湜皆为三思谋主。三思与韦后日夜谮晖等，云“恃功专权，将不利于社稷。不若封以王爵，罢其政事，外不失尊宠功臣，内实夺之权”。上以为然，封敬晖为平阳王，桓彦范为扶阳王，张柬之为汉阳王，袁恕己为南阳王，崔玄为博陵王，皆罢政事。三思令百官修复太后之政，不附武氏者斥之，为五王所逐者复之，大权尽归三思矣。

纲　以宋璟为黄门侍郎。

目　上嘉宋璟忠直，累迁黄门侍郎。武三思尝以事属璟，璟正色拒之曰：“今太后既复子明辟，王当以侯就第，何得尚预朝政！独不见产、禄之事乎！”

纲　以杨元琰为卫尉卿。

目　先是元琰知三思浸用事，请弃官为僧，上不许。敬晖闻而笑之。元琰曰：“功成名遂，不退将危。此乃由衷之请，非徒然也。”及晖等得罪，元琰独免。

纲　以韦安石为中书令，魏元忠为侍中。

纲　洛水溢。

纲　秋七月，河南、北十七州大水，制求直言。

纲　冬十一月，群臣上皇帝、皇后尊号。

纲　皇太后武氏崩。

目　太后崩于上阳宫，年八十一，遗制去帝号。上居谅阴，以中书令魏元忠摄冢宰三日。元忠素负忠直之望，中外赖之；武三思矫太后遗制，慰谕元忠，赐实封百户。元忠捧制，感咽涕泗，见者曰：“事去矣！”

纲　丙午，二年，春正月，制太平、安乐公主各开府置官属。

纲　二月，制僧慧范、道士史崇恩等并加五品阶。

纲　置十道巡察使。

纲　三月，杀附马都尉王同皎。

目　初，宋之问及弟之逊皆坐附会张易之贬岭南，逃归东都，匿于友人王同皎家。同皎疾武三思及韦后所为，每与所亲言之，辄切齿。之逊密告三思，三思使人告同皎与武当丞周憬等谋杀三思，废皇后。皆坐斩；之问、之逊并除京官。

纲　大置员外官。

目　置员外官，自京师及诸州凡二千余人，宦官超迁七品以上员外官者又将千人。魏元忠自端州还，为相，不复强谏，惟与时俯仰，中外失望。酸枣尉袁楚客以书责之，曰：“主上新服厥命，惟新厥德，当进君子，退小人，以兴大化，岂可安其荣宠，循默而已！今不早建太子，择师傅而辅之，一失也；公主开府置僚属，二失也；崇长缁衣，借势纳赂，三失也；俳优小人，盗窃品秩，四失也；有司选贤，皆以货取势求，五失也；宠进宦者，殆满千人，六失也；王公贵戚，赏赐无度，竞为侈靡，七失也；广置员外官，伤财害民，八失也；先朝宫女，出入无禁，交通请谒，九失也；左道之人，荧惑主听，窃盗禄位，十失也。凡此十失，君侯不正，谁正之哉！”元忠得书，愧谢而已。

纲　夏五月，葬则天皇后于乾陵。

纲　六月，贬敬晖、桓彦范、张柬之、袁恕己、崔玄为远州司马。

目　武三思使郑愔告敬晖等与王同皎通谋，贬晖崖州、彦范泷州、柬之新州、恕己窦州、玄白州司马，员外长任，削其勋封。

纲　秋七月，立卫王重俊为皇太子。

纲　敬晖、桓彦范、张柬之、袁恕己、崔玄为武三思所杀。

目　武三思阴令人疏皇后秽行，榜于天津桥，请加废黜。上大怒，命李承嘉穷核其事。承嘉奏言：“敬晖等所为，请族诛之。”上可其奏。大理丞李朝隐奏称：“晖等未经推鞫，不可遽就诛夷。”乃长流晖于琼州，彦范于瀼州，柬之于泷州，恕己于环州，玄于古州。崔湜说三思遣使矫制杀之。三思问谁可者，湜以大理正周利用先为五王所恶，贬官，乃荐之。三思使摄侍御史，奉使岭外。比至，柬之、玄已死，执彦范、晖、恕己，皆杀之。利用还，擢拜御史中丞。

三思既杀五王，势倾人主，常言：“我不知代间何者谓之善人，何者谓之恶人；但于我善者则为善人，于我恶者则为恶人耳。”时宗楚客、宗晋卿、纪处讷、甘元柬皆为三思羽翼。周利用、冉祖雍、李俊、宋之逊、姚绍之皆为三思耳目，时人谓之“五狗”。

纲　冬十月，车驾还西京。

纲　十一月，以窦从一为雍州刺史。

目　太平公主与僧寺争碾硙，雍州司户李元纮判归僧寺。从一惧，命改判。元纮大署判后曰：“南山可移，此判无动！”从一不能夺。

纲　丁未，景龙元年，秋七月，太子重俊起兵诛武三思、武崇训，兵溃而死。

目　皇后以太子重俊非其所生，恶之；武三思尤忌太子。上官婕妤以三思故，每下制敕，推尊武氏。驸马武崇训又教安乐公主请废太子。太子积不能平，与李多祚等矫制发羽林兵三百余人，杀三思、崇训于其第。太子与多祚斩关而入，叩索上官婕妤。上乃与韦后、安乐公主、上官婕妤登玄武门楼以避之。上俯谓多祚所将千骑曰：“汝辈皆朕宿卫之士，何为从多祚反！苟能斩反者，勿患不富贵。”于是千骑斩多祚等，余众皆溃，太子亦为左右所杀。

纲　贬魏元忠为务川尉，道卒。

目　元忠以武三思擅权，意常愤郁。及太子重俊起兵，遇元忠子太仆少卿升于永安门，胁以自随；太子死，升为乱兵所杀。元忠扬言曰：“元恶已死，虽鼎镬何伤！但惜太子陨没耳。”宗楚客等共诬元忠，云“与太子通谋，请夷三族”。制不许，乃贬务川尉，行至涪陵而卒。

纲　戊申，二年，春二月，赦。

目　宫中言皇后衣笥裙上有五色云起，上令图以示百官，侍中韦巨源请布之天下，从之，仍赦天下。迦叶志忠奏：“昔神尧未受命，天下歌桃李子；文皇未受命，天下歌秦王破阵乐；则天未受命，天下歌妩媚娘；皇后未受命，天下歌桑条韦，谨上桑条韦歌十二篇，请编之乐府，皇后祀先蚕则奏之。”太常卿郑愔又引而申之。上悦，皆受厚赏。

纲　三月，朔方总管张仁愿筑三受降城。

目　初，朔方军与突厥以河为境，仁愿于河北筑三受降城，首尾相应，以绝其南寇之路。自是，突厥不敢度山畋牧，减镇兵数万人。仁愿建城，不置壅门守具。或问之，仁愿曰：“兵贵进取。寇至，当并力出战，回首望城者斩之，安用守备生其退恧之心也！”其后常元楷为总管，始筑壅门。人以是重仁愿而轻元楷。

纲　夏四月，置修文馆学士。

目　置修文馆学士，选公卿善为文者李峤等二十余人为之。陪侍游宴，赋诗属和，使上官昭容第其甲乙。于是天下靡然，争以文华相尚，儒学忠谠之士莫得进矣。

纲　秋七月，以张仁愿同三品。

纲　始用斜封墨敕除官。

目　安乐、长宁公主、上官婕妤皆依势用事，请谒受赇，降墨敕除官，斜封付中书，时人谓之“斜封官”。其员外、同正、试、摄、检校、判、知官凡数千人。上及皇后、公主多营佛寺。左拾遗辛替否上疏曰：“臣闻古之建官，员不必备，故士有完行，家有廉节，朝廷有余俸，百姓有余食。今陛下百倍行赏，十倍增官，使府库空竭，流品混淆。陛下又以爱女之故，竭人之力，费人之财，夺人之家；爱数子而取三怨，使战士不尽力，朝士不尽忠，人既散矣，独提所爱，何所归乎！君以人为本，本固则邦宁，邦宁则陛下之夫妇母子长相保矣。若以造寺必为理体，养人不足经邦，缓其所急，急其所缓，亲未来而疏见在，失真实而冀虚无；一旦风尘再扰，霜雹荐臻，沙弥不可操干戈，寺塔不足攘饥馑，臣窃惜之。”疏奏，不省。

纲　冬十一月，安乐公主适武延秀。

目　武崇训之弟延秀，美资仪，善歌舞，公主悦之。崇训死，遂以延秀尚焉。

纲　征武攸绪入朝。

目　召武攸绪于嵩山。敕礼官于两仪殿设位，行问道之礼，令攸绪以山服见，不名不拜。攸绪至，趋立辞见班中，再拜而退。屡加宠锡，皆辞不受；亲贵谒候，寒温之外，不交一言。

纲　以婕妤上官氏为昭容。

纲　己酉，三年，春正月，幸玄武门，观宫女拔河。

目　幸玄武门与近臣观宫女拔河。上每与近臣宴集，令各效伎艺以为乐。国子司业郭山恽独歌鹿鸣、蟋蟀。明日，赐山恽敕，嘉美之。又尝宴侍臣，使各为回波辞，谏议大夫李景伯曰：“回波尔持酒巵。微臣职在箴规。侍宴既过三爵，喧哗窃恐非仪。”上不悦。萧至忠曰：“此真谏官也。”

纲　三月，以韦巨源、杨再思为左右仆射、同三品，宗楚客为中书令，萧至忠为侍中，韦嗣立同三品，崔湜、赵彦昭同平章事。

目　监察御史崔琬对仗弹宗楚客、纪处讷潜通戎狄，受其货赂，至生边患。故事，大臣被弹，俯偻趋出，立于朝堂待罪。至是，楚客更忿怒作色，自陈忠鲠，为琬所诬。上竟不穷问，命琬与楚客结为兄弟以和解之，时人谓之“和事天子”。崔湜通于上官昭容，故引以为相。时政出多门，滥官充溢，人以为三无坐处，谓宰相、御史及员外官也。

纲　夏五月，流郑愔于吉州，贬崔湜江州司马。

目　崔湜、郑愔俱掌铨衡，倾附势要，赃贿狼藉，选法大坏。御史靳恒、李尚隐对仗弹之，下狱，流贬远州。

纲　庚戌，四年，夏五月，宴近臣。

目　国子祭酒祝钦明自请作八风舞，摇头转目，备诸丑态。钦明素以儒学著名，卢藏用曰：“祝公五经扫地尽矣。”

纲　六月，皇后韦氏杀帝于神龙殿，以裴谈、张锡同三品，张嘉福、岑羲、崔湜同平章事。立温王重茂。

目　许州参军燕钦融上言：“皇后淫乱，干预国政，宗楚客图危社稷。”上面诘之。钦融抗言不挠，楚客矫制扑杀之，上意怏怏，由是后及其党始惧。散骑常侍马秦客、光禄少卿杨均皆幸于后，恐事泄；安乐公主亦欲后临朝，以己为皇太女；乃相与合谋，于饼中进毒，中宗崩。

韦氏秘不发丧，召宰相入禁中，征诸府兵屯京城；以裴谈、张锡同三品，张嘉福、岑羲、崔湜同平章事；太平公主与上官昭容谋草遗制，立温王重茂为太子，皇后知政事，相王旦参谋政事。宗楚客曰：“相王与皇后，嫂叔不通问，听朝之际，何以为礼！”遂率诸宰相表请罢相王政事。乃发丧，皇后摄政，改元唐隆。太子即位，年十六。宗楚客、叶静能与诸韦劝后遵武后故事，以韦氏子弟领南北军。楚客等上书称韦氏宜革唐命，谋害少帝，深忌相王及太平公主，密与韦温、安乐公主谋去之。

纲　临淄王隆基起兵讨韦氏，并其党皆伏诛。隆基为平王，以钟绍京，刘幽求参知机务，李日知同三品，萧至忠等贬官有差。

目　相王子临淄王隆基罢潞州别驾，在京师阴聚才勇之士，密谋匡复。会兵部侍郎崔日用以楚客谋告隆基，乃与太平公主及公主子薛崇暕、苑总监钟绍京、尚衣奉御王崇晔、前朝邑尉刘幽求、折冲麻嗣宗谋先事诛之。会韦播数搒捶万骑，万骑皆怨。果毅葛福顺、陈玄礼见隆基诉之，隆基讽以诛诸韦，皆踊跃自效。或谓隆基当启相王，隆基曰：“我曹为此以徇社稷，事成福归于王，不成以身死，不以累王也。且万一不从，将败大计。”遂不启。微服与幽求等入苑中，逮夜，天星散落如雪，幽求曰：“天意若此，时不可失！”于是福顺直入羽林营，斩诸韦典兵者以徇，曰：“韦后鸩杀先帝，谋危社稷，今夕当共诛之，立相王以安天下。敢有怀两端助逆党者，罪及三族。”羽林士皆欣然听命。

隆基勒兵入玄武门，诸卫兵皆应之。斩韦后及安乐公主、武延秀、上官昭容。幽求曰：“众约今夕共立相王，何不早定！”隆基止之，比晓，内外皆定。隆基乃出见相王，叩头谢不先白之罪。相王曰：“社稷宗庙不坠于地，汝之力也。”遂迎相王入辅少帝。

闭城门，收捕诸韦亲党及宗楚客、晋卿、纪处讷、赵履温、张嘉福、马秦客、杨均、叶静能等，皆斩之。尸韦后于市，诸韦襁褓儿无免者。

封隆基为平王，押左右厢万骑，赐崇暕爵立节王。以绍京守中书侍郎，幽求守中书舍人，并参知机务。武氏宗属，诛窜殆尽。以李日知、钟绍京并同三品。隆基二奴王毛仲、李守德，皆超拜将军。诸宰相萧至忠等，贬官有差。

纲　相王旦即位，废重茂复为温王。

纲　立平王隆基为皇太子。

目　上将立太子，以宋王成器嫡长，平王隆基有功，疑不能决。成器辞曰：“国家安则先嫡长，危则先有功；苟违其宜，四海失望，臣死不敢居平王之上。”刘幽求曰：“除天下之祸者当享天下之福。平王拯社稷之危，救君亲之难，论功、语德，无可疑者。”上从之。

纲　加太平公主实封万户。

目　公主沉敏多权略，武后以为类己，独爱幸；及诛张易之，公主有力焉。中宗之世，韦后，安乐皆畏之，又与太子共诛韦氏。既屡立大功，益尊重，上尝与之议政。宰相进退系其一言，荐士骤历清显者，不可胜数，权倾人主，其门如市。

纲　秋七月，追复故太子重俊位号及敬晖、桓彦范、崔玄、张柬之、袁恕己、李多祚等官爵。

纲　以宋璟同三品。

目　璟与姚元之协心革中宗弊政，进忠良，退不肖，赏罚尽公，请托不行，纪纲修举，当时翕然以为复有贞观、永徽之风。

纲　八月，罢斜封官。

纲　冬十月，以薛讷为幽州经略节度大使。

纲　十一月，以姚元之为中书令。

纲　葬定陵。

目　朝议以韦后有罪，不应祔葬，乃追谥故英王妃赵氏为和思皇后，招魂祔葬。

纲　许公苏瓌卒。

目　制起复瓌子颋为工部侍郎，颋固辞。上使李日知谕旨，日知还奏曰：“臣见其哀毁，不敢发言。”上乃听其终制。

纲　十二月，以西城、隆昌二公主为女官。

目　以上二女为官，以资天皇、太后之福，欲为造观。谏议大夫宁原悌上疏切谏，上虽不能从而嘉其切直。二公主后改号金仙、玉真公主。

纲　以宋璟为吏部尚书，姚元之为兵部尚书。

纲　贬祝钦明、郭山恽为诸州长史。

目　侍御史倪若水奏弹钦明、山恽乱常改作，希旨病君；于是左授。时侍御史杨孚弹纠不避权贵，权贵毁之，上曰：“鹰搏狡兔，须急救之，不尔必反为所噬。御史绳奸慝亦然。苟非人主保卫之，则亦为奸慝所噬矣。”





睿宗皇帝


纲　辛亥，睿宗皇帝景云二年。

纲　春二月，命太子临国，以宋王成器为同州刺史，豳王守礼为豳州刺史，太平公主蒲州安置。

目　初，太平公主以太子年少，意颇易之；既而惮其英武，数为流言，云“太子非长，不可立”。每觇伺其所为，纤悉必闻于上。与益州长史窦怀贞结党，欲危太子，邀韦安石至其第，安石固辞不往。上尝密召安石谓曰：“闻朝廷皆倾心东宫，宜察之。”对曰：“陛下安得亡国之言！此乃太平之谋耳。太子有功于社稷，仁明孝友，天下所知，愿陛下无惑。”上瞿然曰：“朕知之矣，卿勿言。”宋璟与姚元之密言于上曰：“宋王陛下之元子，豳王高宗之长孙，公主交构其间，将使东宫不安。请出宋王、豳王皆为刺史，太平公主、武攸暨皆于东都安置。”上曰：“朕惟一妹，岂可远置东都！诸王惟卿所处。”顷之，上谓侍臣曰：“术者言五日中当有急兵入宫，卿等为朕备之。”张说曰：“此必奸人欲离间东宫。愿陛下早使太子监国，则流言自息矣。”元之曰：“张说所言，社稷之至计也。”上悦。以宋王成器为同州刺史，豳王守礼为豳州刺史，太平公主蒲州安置，命太子监国。

纲　复斜封官。

目　殿中侍御史崔莅言于上曰：“斜封官皆先帝所除，姚元之等建议夺之，彰先帝之过，为陛下招怨。众口沸腾，恐生非常之变。”太平公主亦以为言，上然之。制诸斜封官，并量材叙用。

纲　贬姚元之为申州刺史，宋璟为楚州刺史。寝二王刺史之命。

目　太平公主闻姚元之、宋璟之谋，大怒，以让太子。太子惧，奏二人离间姑、兄，故有是命。

纲　夏五月，召太平公主还京师。

纲　六月，置十道按察使。

纲　冬十一月，召司马承祯至京师，寻许还山。

目　上召天台道士司马承祯，问以阴阳数术。对曰：“道者，损之又损，以至于无为，安肯劳心以学数术乎！”上曰：“理身无为则高矣，如理国何？”对曰：“国犹身也，顺物自然而心无所私，则天下理矣。”上叹曰：“广成之言，无以过也。”承祯固请还山，上许之。尚书左丞卢藏用指终南山谓承祯曰：“此中大有佳处，何必天台！”承祯曰：“以愚观之，此乃仕宦之捷径耳！”藏用尝隐终南，则天时征为左拾遗，故承祯言之。

纲　壬子，太极元年，春正月，以萧至忠为刑部尚书。

目　萧至忠自托于太平公主，公主引为尚书。华州长史蒋钦绪，其妹夫也，谓之曰：“如子之才，何忧不达？勿为非分妄求！”至忠不应。钦绪退而叹曰：“九代卿族，一举灭之，可哀也哉！”至忠素有雅望，尝自公主第门出，遇宋璟，璟曰：“非所望于萧君也。”至忠笑曰：“善乎宋生之言！”遽策马而去。

纲　秋七月，彗星出西方，入太微。

纲　八月，帝传位于太子。太子即位，尊帝为太上皇。

目　太平公主使术者言于上曰：“彗所以除旧布新，又帝座及心前星皆有变，皇太子当为天子。”上曰：“传德避灾，吾志决矣。”公主及其党皆以为不可。太子闻之，固辞。上曰：“汝为孝子，何必待柩前然后即位邪！”太子流涕而出。制传位于太子，太子又上表辞。太平公主劝上自总大政。上乃谓太子曰：“汝以天下事重，欲朕兼理之邪？朕虽传位，岂忘家国！其军国大事，当兼省之。”

玄宗即位，尊睿宗为太上皇。上皇自称曰朕，命曰诰，五日一受朝于太极殿。皇帝自称曰予，命曰制、敕，日受朝于武德殿。三品以上除授及大刑政，乃奏上皇决之。大赦，改元。

纲　立妃王氏为皇后。

纲　流刘幽求于封州。

目　初，河内人王琚预于王同皎之谋，上之为太子也，琚至长安见上。至庭中，故徐行，宦者曰：“殿下在廉内。”琚曰：“何谓殿下？今独有太平公主耳！”上遽召见，与语，琚曰：“韦庶人弑逆，人心不服，诛之易耳。太平公主凶猾无比，大臣多为之用，琚窃忧之。”上引与同榻坐，泣曰“主上同气，唯有太平，言之恐伤主上之意，不言为患日深，为之奈何？”琚曰：“天子之孝，当以安宗庙社稷为事，岂顾小节！”上悦。及即位，以为中书侍郎。是时，宰相多太平公主之党，仆射刘幽求与羽林将军张谋，使言于上曰：“窦怀贞、崔湜、岑羲皆因公主得进，日夜为谋不轨，若不早图，一旦事起，太上皇何以得安！请速诛之。”上以为然。泄其谋，上大惧，遽列上其状。有司奏流幽求于封州，张于丰州。

纲　冬十二月，刑部尚书李日知致仕。

目　日知在官，不待捶挞而事集。刑部有令史，受敕三日，忘不行。日知怒，欲捶之，既而谓曰：“我欲捶汝，天下人必谓汝能撩李日知瞋，受李日知杖，不得比于人，妻子亦将弃汝矣。”遂释之。吏皆感悦，无敢犯者。





纲鉴易知录卷四八


唐纪


玄宗明皇帝


纲　癸丑，玄宗明皇帝开元元年，春二月，御楼观灯，大酺。

目　开门然灯，大酺合乐。上皇与上御门楼临观，以夜继昼，凡月余。左拾遗严挺之上疏谏，以为：“酺者因人所利，合醵为欢，今乃损万人之力，营百戏之资，非所以光圣德美风化也。”敕以挺之忠直，宣示百官，厚赏之。晋陵尉杨相如上疏曰：“隋氏以纵欲而亡，太宗以抑欲而昌，人主不可不慎择也！夫人主莫不好忠正而恶佞邪，然忠正者常疏，佞邪者常亲，以至于覆国危身而不悟，何哉？忠正者多忤意，佞邪者多顺指，积忤生憎，积顺生爱，此亲疏之所以分也。诚能爱其忤以收忠贤，恶其顺以去佞邪，则太宗之业，将何远哉！”上览而善之。

纲　以高丽大祚荣为渤海郡王。

纲　夏五月，罢修大明宫。

目　修大明宫未毕，敕以农务方勤，罢之。

纲　六月，以郭元振同三品。

纲　秋七月，太平公主谋逆，赐死；萧至忠、岑羲、窦怀贞、崔湜伏诛。

目　太平公主依上皇之势，擅权用事，宰相七人，五出其门，文武之臣，大半附之。与窦怀贞、岑羲、萧至忠、崔湜、薛稷、僧慧范等谋废立，又与宫人元氏谋于赤箭粉中置毒以进。中书侍郎王琚言于上曰：“事迫矣，不可不速发。”左丞张说自东都遣人遗上佩刀，荆州长史崔日用入奏事，言于上曰：“太平谋逆有日，陛下往在东宫，犹为臣子，若欲讨之，须用谋力。今但下一制书，谁敢不从？万一奸宄得志，悔之何及！”上曰：“诚如卿言，直恐惊动上皇。”日用曰：“天子之孝在于安四海，若奸人得志，则社稷为墟，安在其为孝乎！请先定北军，后收逆党，则不惊上皇矣。”上以为然，乃与岐王范、薛王业、郭元振、王毛仲、姜晈、李令问、王守一及内给事高力士等定计。以兵三百余人入虔化门，召至忠、羲斩之，怀贞自缢死，戮其尸。

上皇闻变，登承天门楼。郭元振奏，皇帝前奉诰诛窦怀贞等，无他也。上皇乃下诰：“自今军国政刑，一取皇帝处分。”徙居百福殿。太平公主赐死，诸子及党与死者数十人。崔湜与右丞卢藏用俱坐私侍公主，流岭南。寻以湜与逆谋，追赐死。

初，太平公主与湜等谋废立，陆象先独以为不可。公主曰：“废长立少，已为不顺；且又失德，若之何不去！”象先曰：“既以功立，当以罪废。今实无罪，象先终不敢从。”上既诛怀贞等，召象先谓曰：“岁寒知松柏，信哉！”时穷治公主枝党，象先密为申理，所全甚多，然未尝自言，时无知者。

纲　以高力士为右监门将军，知内侍省事。

目　初，太宗定制，内侍省不置三品官，黄衣廪食，守门传命而已。中宗时，七品以上至千余人，然衣绯者尚寡。上在藩邸，力士倾心奉之，及为太子，奏为内给事，至是以诛萧、岑功赏之。是后宦官增至三千人，除三品将军者浸多，宦官之盛自此始。

纲　以张说为中书令。八月，以刘幽求为左仆射、平章军国大事。

纲　罢诸道按察使。

纲　冬十月，引见京畿县令。

目　引见京畿县令，戒以惠养黎元之意。

纲　讲武于骊山。

目　上幸新丰，讲武于骊山之下，征兵二十万，以军容不整，坐兵部尚书郭元振于纛下，将斩之。刘幽求、张说谏曰：“元振有大功于社稷，不可杀。”乃流新州，而斩给事中知礼仪事唐绍。上始欲立威，亦无杀绍之意，将军李邈遽宣敕斩之。上寻罢邈官，废弃终身。时二大臣得罪，诸军震慑失次，惟薛讷、解琬二军不动，上遣轻骑召之，皆不得入其陈。上深叹美之。

纲　以姚元之同三品。

目　上欲以姚元之为相，张说疾之，使御史大夫赵彦昭弹之，上不纳。又使殿中监姜皎言于上曰：“陛下常欲择河东总管而难其人，臣今得之矣。”问为谁，皎曰：“元之文武全才，真其人也。”上曰：“此张说之意，汝何得面欺！”皎叩头首服，即召元之诣行在，拜以为相。

上励精为治，每事访之，元之应答如响，同僚唯诺而已。元之尝奏请序进郎吏，上仰视殿屋，再言之，终不应；元之惧，趋出。罢朝，高力士谏曰：“陛下新总万几，宰臣奏事，当面加可否，奈何一不省察！”上曰：“朕任元之以庶政，大事当奏闻共议之；郎吏卑秩，乃以烦朕邪！”闻者皆服上识人君之体。

张九龄以元之有重望，为上所信任，奏记劝其远谄躁，进纯厚，略曰：“任人当才，为政大体，与之共理，无出此途。向之用人，非无知人之鉴，其所以失溺，在缘情之举。今君侯登用未几，而浅中弱植之徒，已延颈企踵而至，谄亲戚以求誉，媚宾客以取容，岂不有才，所失在于无耻。”元之纳其言。

新兴王晋坐太平公主逆党伏诛，僚吏皆奔散，惟司功李步从，不失在官之礼，仍哭其尸。元之曰：“栾布之俦也。”擢为尚书郎。

纲　十二月，改官名。

目　仆射为丞相，中书为紫微省，门下为黄门省，侍中为监，雍州为京兆府，洛州为河南府，长史为尹，司马为少尹。

纲　以姚崇为紫微令，张说为相州刺史。

目　元之避开元尊号，复名崇。崇既为相，张说惧，乃潜诣岐王申款。他日崇对于便殿，行微蹇。上问：“有足疾乎？”对曰：“臣有腹心之疾，非足疾也。”上问其故。对曰：“岐王陛下爱弟，张说为辅臣，而密乘车入王家，恐为所误，故忧之。”遂左迁说为相州刺史。

纲　刘幽求罢，以卢怀慎同平章事。

纲　甲寅，二年，春正月，定内外官出入恒式。

目　制：“选京官有才识者除都督、刺史，有政迹者除京官，使出入常均，永为恒式。”

纲　以卢怀慎检校黄门监。

纲　置左右教坊。

目　旧制，雅俗之乐，皆隶太常。上以太常礼乐之司，不应典倡优杂伎；乃更置左右教坊，以教俗乐，又选乐工宫女数百人，自教之，谓之“皇帝梨园弟子”。

纲　三月朔，太史奏日食，不应。

目　太史奏太阳应亏不亏，姚崇表贺，请书史册，从之。

纲　复置十道按察使。

纲　夏五月，魏知古罢。

目　知古本起小吏，姚崇荐之，以至为相。崇意轻之，请知古知东都选事，遣吏部尚书宋璟于门下过官；知古衔之。崇二子分司东都，有所请托；知古归，悉以闻。他日，上问崇：“卿子何官，才性何如？”崇揣知上意，对曰：“臣三子，两在东都为人多欲而不谨；是必以事干知古，臣未及问之耳。”上问：“安从知之？”对曰：“知古微时，臣常卵而翼之。臣子愚，以为知古容其为非，故敢干之耳。”上于是以崇为无私，而薄知古，欲斥之。崇固请曰：“臣子无状，陛下赦之已幸；苟逐知古，累圣政矣。”上久乃许之。知古竟罢为工部尚书。

纲　六月，以宋王成器等为诸州刺史。

目　宋王成器、申王成义，上兄也。岐王范、薛王业，上弟也。豳王守礼，从兄也。上素友爱，近世帝王莫能及。初即位，为长枕大被，与兄弟同寝。听朝罢，多从诸王游。在禁中，拜跪如家人礼，饮食起居，相与同之。业尝疾，上亲为煮药，火爇上须，左右惊救之。上曰：“但使饮此而愈，须何足惜！”成器尤恭慎，未尝及时政，妄结交；上愈信重之，故谗间无自而入。群臣以成器等地逼，请循故事出刺外州。乃以成器领岐州，成义领豳州，守礼领虢州，范领济州，业领同州，到官但领大纲，州务皆委上佐。是后，诸王领州者并准此。

纲　秋七月，焚珠玉锦绣于殿前。

目　上以风俗侈靡，制：“乘舆服御、金银器玩，令有司消毁，以供军国之用；其珠玉、绵绣，焚于殿前；后妃以下，皆毋得服。自今天下更毋得采珠玉，织锦绣等物。”罢两京织锦坊。

纲　作兴庆宫。

目　宋王成器等请献兴庆坊宅为离宫；许之，仍赐成器等宅，环于宫侧。又于宫西南置楼，西曰：“花萼相辉”，南曰“勤政务本”。

纲　八月，以武后鼎铭颁告中外。

目　太子宾客薛谦光，以武后鼎铭有云“上天降鉴，方建隆基”，为上受命之符，献之。姚崇表贺，请宣示史官，颁告中外。

纲　敕诸州修常平仓法。

纲　冬十二月，立皇子嗣真为鄫王，嗣谦为皇太子。

目　上长子嗣真，母曰刘华妃。次子嗣谦，母曰赵丽妃；丽妃以倡进，有宠，故立之。

纲　乙卯，三年，春正月，以卢怀慎为黄门监。

目　怀慎清谨俭素，不营资产，俸赐随散亲旧，妻子不免饥寒，所居不蔽风雨。姚崇谒告十余日，政事委积，怀慎不能决，惶恐，入谢。上曰：“朕以天下事委姚崇，以卿坐镇雅俗耳。”崇既出，须臾，裁决俱尽，颇有得色，顾谓紫微舍人齐澣曰：“我为相，可比何人？”澣未对。崇曰：“何如管、晏？”澣曰：“管、晏之法虽不能施于后，犹能没身。公所为法，随复更之，似不及也。”崇曰：“然则竟何如？”澣曰：“可谓救时之相耳。”崇喜，投笔曰：“救时之相，岂易得乎！”怀慎自以其才不及崇，每事推之，时人谓之“伴食宰相”。

纲　夏四月，山东大蝗。

目　山东蝗，民不敢杀，拜祭之，姚崇遣御史督州县捕而瘗之。议者以为蝗多，除不可尽，崇曰：“河南、北之人，流亡殆尽，岂可坐视，借使除之不尽，犹胜养以成灾。”上乃从之。卢怀慎以为杀蝗太多，恐伤和气。崇曰：“昔楚庄吞蛭而愈疾，孙叔杀蛇而致福，奈何不忍于蝗而忍人之饥死乎！若使杀蝗有祸，臣请当之。”

纲　秋九月，置侍读官。

纲　丙辰，四年，春正月，以鄫王嗣真为安北大都护。陕王嗣升为安西大都护。

目　二王皆不出，诸王遥领节度自此始。

纲　以倪若水为汴州刺史。

目　上欲重都督、刺史，选京官才望者为之，然当时犹轻外任。扬州采访使班景倩入为大理少卿，过大梁，若水饯之，望其行尘，久之，谓官属曰：“班生此行，何异登仙！”上尝遣宦官诣江南取、等，欲置苑中，所至烦扰。若水言：“今农桑方急，而罗捕禽鸟，水陆传送，道路观者，岂不以陛下为贱人而贵鸟乎！”上手敕谢之，纵散其鸟。

纲　山东复大蝗。

目　山东蝗复大起，姚崇又命捕之。倪若水谓：“蝗乃天灾，非人力所及，宜修德以禳之。刘聪时，尝捕埋之，为害益甚。”拒不从命。崇牒若水曰：“刘聪伪主，德不胜妖；今日圣朝，妖不胜德。古之良守，蝗不入境。若其修德可免，彼岂无德致然！”因敕使者察捕蝗者勤惰以闻，由是不至大饥。

纲　召新除县令，试理人策。

目　或言于上曰：“今岁选叙太滥，县令非才。”上悉召至殿庭，试理人策。惟韦济词理第一，擢为醴泉令。余二百人不入弟，且令之官；四十五人放归学问。

纲　夏六月，太上皇崩。冬十月，葬桥陵。

目　十一月，黄门监卢怀慎卒。

目　怀慎疾亟，上表荐宋璟、李杰、李朝隐、卢从愿；上深纳之。既薨，家无余蓄，惟老苍头，请自鬻以办丧事。

纲　以源乾曜同平章事。十二月，以宋璟为西京留守。

目　姚崇无居第，寓居罔极寺，以病谒告，上遣使问之，日数十辈。源乾曜奏事称旨，上曰：“此必姚崇之谋。”或不称旨，则曰：“何不与姚崇议之！”

崇子彝、异，颇受赂遗，为时所讥。又崇所亲信主书赵诲受赂，事觉。崇由是请避位，荐广州都督宋璟自代。上将幸东都，以璟为刑部尚书、西京留守，遣内侍杨思勖迎之。璟风度凝远，人莫测其际，在涂不与思勖交言。思勖素贵幸，归，诉于上，上嗟叹良久，益重璟。

纲　闰月，姚崇、源乾曜罢，以宋璟为黄门监，苏颋同平章事。

目　璟为相，务在择人，随材授任，使百官各称其职；刑赏无私，犯颜正谏，上甚敬惮。

突厥默啜自武后世为中国患，朝廷旰食，倾天下之力不能克；郝灵荃得其首，自谓不世之功。璟以天子好武功，恐好事者竞生心儌幸，痛抑其赏，逾年始授郎将；灵荃恸哭而死。

璟与颋相得甚厚，璟每论事则颋助之。璟尝谓人曰：“吾与苏氏父子同居相府，仆射宽厚，诚为国器，若献可替否，则黄门过其父矣。”

姚、宋相继为相，崇善应变成务，璟守法持正；二人志操不同，然协心辅佐，使赋役宽平，刑罚清省，百姓富庶。唐世贤相，前称房、杜，后称姚、宋，他人莫得比焉。二人每进见，上辄为之起，去则临轩送之。及李林甫为相，虽宠任过于姚、宋，然礼遇殊卑薄矣。

紫微舍人高仲舒博通典籍，齐澣练习时务，姚、宋每坐二人以质所疑，既而叹曰：“欲知古，问高君，欲知今，问齐君，可以无阙政矣。”

广州请为璟立遗爱碑。璟请禁之，以革谄谀之风，于是他州皆不敢立。山人范知璇献所为文，璟判之曰：“观其良宰论，颇涉谄谀；文章若高，宜从举选，不可别奏。”

纲　罢十道按察使。

纲　丁巳，五年，春正月，太庙四室坏。行幸东都。

目　上将幸东都，会太庙四室坏，上素服避殿。以问宋璟、苏颋，对曰：“陛下三年之制未终，遽尔行幸，恐未契天心，故灾异为戒；愿且停之。”姚崇曰：“太庙屋材，皆苻坚时物，朽腐而坏，适与行会，何足异也！百司供拟已备，不可失信；但迁神主于太极殿，更修太庙耳。”上大喜，从之。遂幸东都。

纲　秋九月，复旧官名。令史官随宰相入侍，群臣对仗奏事。

目　贞观之制，中书、门下及三品官入奏事，必使谏官、史官随之，有失则匡正，美恶必记之；诸司皆正衙奏事，御史弹百官，服豸冠，对仗读弹文；故大臣不得专君，而小臣不得为谗慝。及许敬宗、李义府用事，政多私僻，奏事官多俟仗下，于御座前屏人密奏，监察御史及待制官远立以俟其退；谏官、史官皆随仗出，仗下后事，不复预闻。武后以法制群下，谏官、御史得以风闻言事，互相弹奏，于是多以险诐相倾。宋璟欲复贞观之政，制：“自今事非的须秘密者，皆令对仗奏闻，史官自依故事。”

纲　十二月，诏访逸书。

纲　戊午，六年，春正月，禁恶钱。

纲　征嵩山处士卢鸿为谏议大夫，不受。

纲　夏四月，敕度郑铣、郭仙舟为道士。

目　河南参军郑铣、朱阳丞郭仙舟投匦献诗，敕曰：“观其文理，乃崇道法；至于时用，不切事情。宜从所好。”度为道士。

纲　秋八月，令州县岁十二月行乡饮酒礼。

纲　冬十一月，帝还西京。

纲　己未，七年，夏五月朔，日食。

目　上素服以俟变，彻乐减膳，命中书、门下察系囚，赈饥乏，劝农功。宋璟奏曰：“陛下勤恤人隐，此诚苍生之福。然臣闻日食修德，月食修刑；亲君子，远小人，绝女谒，除谗慝，所谓修德也。君子耻言浮于行，苟推至诚以行之，不必数下制书也。”

纲　秋九月，徙宋王宪为宁王。

纲　庚申，八年，春正月，宋璟、苏颋罢。

目　先是，朝集使往往赍货入京师，将还，多迁官；璟奏一切勒还，以革其弊。璟又疾负罪而妄诉不已者，悉付御史台治之，人多怨之者。会天旱，优人作魃状戏于上前，问魃：“何为出？”对曰：“奉相公处分。”又问：“何故？”对曰：“负冤者三百余人，相公悉以系狱，故不得不出尔。”上心以为然。时江、淮间恶钱尤甚，璟使监察御史萧隐之括之。隐之严急烦扰，怨嗟盈路，于是贬隐之官，罢璟、颋，弛钱禁，而恶钱复行矣。

纲　夏五月，复置十道按察使。

纲　以源乾曜为侍中，张嘉贞为中书令。

目　乾曜上言：“刑要之家，多任京官，使俊乂之士沉废于外。臣三子皆在京，请出其二。”上从之。于是出者百余人。嘉贞吏事强敏，刚躁自用。引进苗延嗣、吕太一、员嘉静、崔训与论政事。四人颇招权，时人语曰：“令公四俊，苗、吕、崔、员。”

纲　六月，瀍、谷溢。

目　漂溺几二千人。

纲　辛酉，九年，春正月，改蒲州为河中府，置中都。

纲　二月，以宇文融为劝农使。

目　监察御史宇文融上言：“天下户口逃移，巧伪甚众，请加简括。”源乾曜赞成之。敕有司议招集流移、按诘巧伪之法以闻。制：“州县逃亡户口听百日自首，或于所在附籍，或牒归故乡，各从所欲。过期不首，谪徙边州。”以融充使，奏置劝农判官十人，分行天下。其新附客户，免六年赋调。使者竞为刻急，州县承风劳扰，百姓苦之。阳翟尉皇甫憬上疏言之，坐贬。州县希旨，虚张其数，或以实户为客，凡得户八十余万，田亦如之。

纲　夏六月，罢中都。

目　蒲州刺史陆象先政尚宽简，吏民有罪，晓谕遣之。尝谓人曰：“天下本无事，但庸人扰之耳。苟清其源，何忧不治！”

纲　秋九月，梁文献公姚崇卒。以张说同三品。

纲　冬十一月，安州别驾刘子玄卒。

目　子玄即知几也，以字行。初，著作郎吴兢撰则天实录，言宋璟激张说使证魏元忠事。后说修史见之，谬曰：“刘五殊不相借！”兢起对曰：“此兢所为，史草具在，不可使明公枉怨死者。”同僚皆失色。其后说阴祈兢改数字，兢曰：“若徇公请，则此史不为直笔，何以取信于后！”

纲　壬戌，十年，春正月，幸东都。

纲　夏五月，伊、汝水溢。

目　漂溺数千家。

纲　六月，博州河决。

纲　秋，安南乱，遣内侍杨思勖讨平之。

纲　始募兵充宿卫。

目　初，诸卫府兵，自成丁从军，六十而免，其家不免杂徭，浸以贫弱，逃亡略尽，百姓苦之。张说建议，请召募壮士充宿卫，不问色役，优为之制，逋亡者必争出应募；上从之。旬日得精兵十三万，分隶诸卫，更番上下。兵农之分，自此始矣。

纲　癸亥，十一年，春正月，帝北巡；诏潞州给复五年；以并州为太原府，置北都。

纲　二月，张嘉贞罢。

目　张说与嘉贞不平，会嘉贞弟嘉祐赃发，说劝嘉贞素服待罪于外，遂左迁幽州刺史。初，广州都督裴伷先下狱，上与宰相议其罪。嘉贞请杖之，说曰：“刑不上大夫，为其近君，且所以养廉耻也。盖士可杀不可辱。臣向巡北边，闻姜皎杖于朝堂；皎官登三品，亦有微功，奈何以皂隶待之！往事，不可返，岂宜复蹈前失。”上深然之。嘉贞不悦，退谓说曰：“何论事之深也！”说曰：“宰相时来则为之，若大臣皆可笞辱，行及吾辈矣！此言非为伷先，乃为天下士君子也。”嘉贞无以应。

纲　三月，帝至西京。

纲　夏五月，置丽正书院。

目　上置丽正书院，聚文学之士，或修书，或侍讲；以张说为使。有司供给优厚，中书舍人陆坚以为无益，徒费，欲奏罢之。说曰：“自古帝王于无事之时，莫不崇宫室，广声色；今天子独延礼文儒，发挥典籍，所益者大，所损者微。陆子之言，何不达也！”

纲　冬，始置长从宿卫。

目　命尚书左丞萧嵩，与京兆、蒲、同、岐、华州长官，选府兵及白丁一十二万，谓之“长从宿卫”，一年两番，州县毋得役使。

纲　十二月，改政事堂为中书门下。

纲　甲子，十二年，夏五月，停按察使。

纲　复以宇文融为劝农使。

目　制听逃户自首，辟所在闲田，随宜收租，毋得差科、征役，租调一皆蠲免。遣宇文融巡行州县，议定赋役。

纲　六月，制选台名臣为诸州刺史。

目　以上山东旱，命选台名臣出为刺史。初，张说引崔沔为中书侍郎。故事，承宣制皆出宰相，侍郎署位而已。沔曰：“设官分职，上下相维，各申所见，事乃无失。侍郎，令之贰也，岂得拱默而已！”由是事多异同，说因是出之。

纲　秋七月，以杨思勖为辅国大将军。

目　溪州蛮覃行璋反，以思勖为招讨使，击擒之，故有是命。

纲　废皇后王氏。

纲　八月，以宇文融为御史中丞。

目　融为御史中丞，乘驿周流天下，事无大小，州县先上劝农使，然后申中书；省司亦待融指，然后处决。上将大攘四夷，急于用度，融以岁终所增缗钱数百万，悉进入官，由是有宠。议者多言烦扰，上令百寮议之。公卿畏融，皆不敢言。户部侍郎杨玚独抗议，以为：“括客免税，不利居人；征籍外田税，使百姓困弊，所得不补所失。”未几，出为华州刺史。

纲　冬十一月，帝如东都。

纲　群臣请封禅。

目　时张说首建封禅之议，而源乾曜不欲为之，由是与说不平。

纲　乙丑，十三年，春二月，以宇文融兼户部侍郎。

目　制以所得客户税钱均充所在常平仓本，又委使司与州县议作劝农社，使贫富相恤，耕耘以时。

纲　更命长从宿卫为戢骑。

目　总十二万人，分隶十二卫、六番。

纲　选诸司长官为诸州刺史。

目　上自选诸司长官有声望者十一人为刺史。命宰相、百官饯于洛滨，供张甚盛，自书十韵诗赐之。左丞杨承令在行中，意怏怏；上怒，贬睦州别驾。

纲　夏四月，更集仙殿为集贤殿。

目　上与中书门下及礼官学士宴于集仙殿。上曰：“仙者凭虚之论，朕所不取。贤者济理之具，今与卿曹合宴，宜更名曰集贤。”其书院官五品以上为学士，六品以下为直学士；以张说知院事，右散骑常侍徐坚副之。

纲　秋九月，禁奏祥瑞。

纲　冬十月，作水运浑天成。

纲　十一月，封泰山。

目　车驾发东都，百官、四夷从行。有司辇载供具，数百里不绝。上备法驾，至山足，御马登山。与宰相及祠官俱登，问礼部侍郎贺知章曰：“前代玉牒之文，何故秘之？”对曰：“或密求神仙，故不欲人见。”上曰：“吾为苍生祈福耳。”乃出玉牒，宣示群臣。于是亲礼昊天上帝于山上，群臣祀五帝、百神于山下。明日，祭皇地祇于社首。又明日，御帐殿，受朝觐，赦天下，封泰山神为天齐王。

纲　以王毛仲为开府仪同三司。

目　上初即位，牧马有二十四万匹，以王毛仲为闲厩使，张景顺副之。至是有马四十三万。上之东封，以数万匹从，别色为群，望之如云锦。加毛仲开府仪同三司。

纲　车驾还，幸孔子宅。

纲　至宋州。

目　宴从官于宋州。上谓张说曰：“怀州刺史王丘，饩牵之外，一无他献。魏州崔沔供帐无锦绣，示我以俭。济州裴耀卿表数百言，莫非规谏。且曰：‘人或重扰，则不足以告成。’朕常寘之座隅。如三人者，不劳人以市恩，直良吏矣。”顾谓刺史寇泚曰：“比亦屡有以酒馔不丰诉于朕者，知卿不借誉于左右也。”自举酒赐之。由是以丘为尚书左丞，沔为散骑侍郎，耀卿为定州刺史。

纲　十二月，帝还东都。

纲　分吏部为十铨，亲决试判。

目　上疑吏部选试不公，御史中丞宇文融密奏，请分为十铨。以礼部尚书苏颋等十人掌之。试判将毕，遽召入禁中决定，尚书侍郎皆不得预。左庶子吴兢表言：“陛下曲受谗言，不信有司，非居上临人推诚感物之道。昔汉之贤相，尚不对钱谷之数，不问斗死之人；况万乘之君，岂得下行铨选之事乎！”上虽不即从，明年复故。

纲　大有年。

纲　丙寅，十四年，夏四月，以李元纮同平章事。张说罢。

纲　秋七月，河南、北大水。

纲　八月，魏州河溢。

纲　以杜暹同平章事。

纲　丁卯，十五年，夏五月，夏至，赐贵近丝，人一。

目　上命妃嫔以下宫中育蚕，以知女功。至是，以其丝赐贵近。

纲　秋七月，冀州河溢。

纲　许文宪公苏颋卒。

纲　冬十月，帝还西京。

纲　戊辰，十六年，春二月，以张说兼集贤院学士。

目　说虽罢政事，专文史之任，朝廷每有大事，上常遣中使访之。

纲　改戢骑为羽林飞骑。

纲　冬，以萧嵩同平章事。

纲　己巳，十七年，春三月，限明经、进士及第每岁毋过百人。

目　国子祭酒杨玚奏：“流外出身，每岁二千余人，而明经、进士不能居其什一，则是服勤道业之士不如胥吏之得仕也。臣恐儒风浸坠，廉耻日丧。若以出身人太多，则应诸色裁损。”又奏：“主司帖试名经，不求大指，专取难知，问以孤经绝句，或年月日；请自今并帖平文。”上甚然之。

纲　夏五月，复置按察使。

纲　秋八月，以帝生日为千秋节。

目　八月五日，上以生日宴百官于花萼楼下。丞相源乾曜、张说表请以是日为千秋节，布于天下，咸令宴乐。移社就之。

纲　工部尚书张嘉贞卒。

目　嘉贞不营家产，有劝其市田宅者，曰：“吾贵为将相，何忧寒馁！比见朝士广占良田，身没之日，适足为无赖子弟酒色之资，吾不取也。”

纲　贬宇文融为汝州刺史。

目　融以治财赋得幸，广置诸使，竞为聚敛，由是上心益侈，百姓苦之。在相位，谓人曰：“使吾居此数月，则海内无事矣。”信安王祎以军功有宠，融疾之，使御史李寅弹之。祎闻之，先以白上。明日，寅奏果入，上怒，融坐贬。既而国用不足，上复思之。会有飞状告融赃贿隐没官钱事，坐流岩州，道卒。然是后言财利以取贵仕者，皆祖之。

纲　庚午，十八年，春正月，以裴光庭为侍中。

纲　二月，初令百官休日选胜行乐。

纲　夏四月，以裴光庭兼吏部尚书。

目　先是，选司注官，惟视其人之能否，或不次超迁，或老于下位，有出身二十余年不得禄者。光庭始奏用循资格，各以罢官若干选而集，官高者选少，卑者选多，无问能否，选满则注，非负谴者，有升无降；庸愚皆喜，谓之“圣书”，而才俊之士无不怨叹。宋璟争之不能得。

纲　六月，以忠王浚领河北道行军元帅，帅十八总管讨奚、契丹。

目　浚即陕王嗣升，更封改名也。契丹可突干弑其王李邵固，叛降突厥。制以忠王浚领元帅，御史大夫李朝隐、京兆尹裴伷先副之，帅十八总管以讨奚、契丹。命浚与百官相见，张说谓人曰：“吾尝观太宗画像，雅类忠王，此社稷之福也。”然浚竟不行。

纲　冬十月，是岁天下奏死罪二十四人。

纲　辛未，十九年，春正月，王毛仲有罪，赐死。

目　初，毛仲以严察干力有宠，百官附之辐凑。毛仲嫁女，上问：“何须？”毛仲顿首谢曰：“臣万事已备，但未得客。”上曰：“知卿所不能致者一人耳，必宋璟也，朕为汝召客。”明日，诏宰相与诸达官谓之。日中璟乃至，先执酒，西向拜谢，饮不尽巵，遽称腹痛而归。其刚直之操，老而弥笃如此。

毛仲骄恣日甚，龙武将军葛福顺倚其势，多为不法，毛仲求兵部尚书不得，怏怏，上由是不悦。时上宠任宦官，杨思勖、高力士尤贵幸，毛仲视之若无人。毛仲妻产子，三日，上命力士赐之甚厚，且授儿五品官。毛仲抱儿示力士曰：“此岂不堪作三品邪！”力士归，奏之，上大怒曰：“昔诛韦氏，此贼心持两端；今日乃敢以赤子怨我！”力士因言：“北门奴，官太盛，不早除之，必生大患。”上恐其党惊惧为变，贬毛仲、福顺等于远州，追赐毛仲死。自是宦官势盛，力士尤为上所宠信，表奏皆先呈之，小事即决，势倾内外。

纲　以诗、书赐吐蕃。

目　吐蕃使者称公主求毛诗、春秋、礼记、正字。于休烈上疏曰：“东平王，汉之懿亲，求史记、诸子，汉犹不与。况吐蕃，国之寇仇，今资之以书，使知权略，愈生变诈，非中国之利也。”裴光庭等奏：“吐蕃久叛新服，因其有请，赐以诗、书，庶使渐陶声教，化流无外。休烈徒知书有权略变诈之语，不知忠、信、礼、义皆从书出也。”遂与之。

纲　上躬耕于兴庆宫侧。

纲　三月，置太公庙。

目　令两京诸州各置太公庙，以张良配享，选古名将以备十哲；以二、八月上戊致祭，如孔子礼。

纲　癸酉，二十一年，春三月，裴光庭卒。

纲　以韩休同平章事。

目　上问萧嵩可以代光庭者，嵩欲荐散骑常侍王丘，丘让于韩休。嵩言之，上以为相。休为人陗直，不干荣利，始嵩以为恬和易制，故引之。及与共事，守正不阿，嵩渐恶之。宋璟叹曰：“不意韩休乃能如是！”上或宴乐游猎，小有过差，辄谓左右曰：“韩休知否？”言终，谏疏已至。左右曰：“韩休为相，陛下殊瘦于旧，何不逐之！”上叹曰：“吾貌虽瘦，天下必肥。萧嵩奏事，常顺指，既退，吾寝不安；休常力争，既退，吾寝乃安。吾用休为社稷耳，非为身也。”

纲　夏六月，制选人有才行者，委吏部，临时擢用。

目　时虽有此制，而有司以循资格便于己，犹踵行之。

纲　冬十月，左丞相宋璟致仕，归东都。

纲　萧嵩、韩休罢。

纲　以裴耀卿同平章事，起复张九龄同平章事。

目　休数与嵩争论于上前，面折嵩短。嵩因乞骸骨，上曰：“朕未厌卿，卿何为遽去？”对曰：“陛下未厌臣，故臣得从容引去；或已厌臣，首领且不保，安能自遂！”因泣下。上亦为之动容，乃皆以为丞相，罢政事。时九龄居母丧，自韶州入见，求终丧；不许。

纲　分天下为十五道，置采访使。

目　京畿、都畿、关内、河南、河东、河北、陇右、山南东、山南西、剑南、淮南、江南东、江南西、黔中、岭南，凡十五道，各置采访使，以六条简察非法；两畿以中丞领之，余皆择贤刺史领之。惟变革旧章，乃须报可；自余听便宜从事，先行后闻。





纲鉴易知录卷四九


唐纪


玄宗明皇帝


纲　甲戌，二十二年，春正月，幸东都。

纲　二月，秦州地震。

纲　夏五月，以裴耀卿为侍中，张九龄为中书令，李林甫同三品。

目　张九龄请不禁铸钱，敕百官议之。裴耀卿等曰：“一启此门，恐小人弃农逐利，而滥恶更甚。”秘书监崔沔曰：“若税铜折役，计估度庸，则官冶可成，而私铸无利矣。且钱之为物，贵以通货，利不在多，何待私铸然后足用乎！”左监门录事参军刘秩曰：“夫人富不可以赏劝，贫不可以威禁。若许私铸，贫者必不能为之；臣恐贫者益贫而役于富，富者益富而逞其欲也。”上乃止。

林甫柔佞多狡数，深结宦官及妃嫔家，伺候上动静，无不知之，由是每奏对，常称旨。时武惠妃宠倾后宫，生寿王瑁，太子浸疏薄。林甫乃因宦官言于惠妃，愿尽力保护寿王；妃德之，阴为内助。

纲　上芟麦于苑中。

目　上种麦苑中，帅太子以下亲往芟之，谓曰：“此所以荐宗庙，不敢不亲，且欲使汝曹知稼穑艰难耳。”

纲　以方士张果为银青光禄大夫。

目　初，张果自言有神仙术，尧时为侍中，多往来恒山中。相州刺史韦济荐之，上遣玺书迎入禁中。以为光禄大夫，号通玄先生，厚赐遣归。后卒，好事者以为尸解；上由是颇信神仙。

纲　冬十二月，幽州节度使张守珪斩奚、契丹王屈烈及可突干。

目　上美守珪之功，欲以为相。张九龄曰：“宰相代天理物，非赏功之官也。”上曰：“假以名而不使任其职，可乎？”对曰：“惟器与名不可以假人，君之所司也。守珪才破契丹，即以为相；若尽灭奚、厥，将以何官赏之！”乃以为羽林大将军、兼御史大夫，赐二子官，赏赉甚厚。

纲　乙亥，二十三年，春正月，耕藉田，御楼酺宴。

目　上耕藉田，九推乃止；公卿以下皆终亩。上御五凤楼酺宴，时命三百里内刺史、县令各率所部音乐集楼下，较胜负。怀州刺史以车载乐工数百，皆衣文绣。鲁山令元德秀惟遣乐工数人，连袂歌于。上曰：“怀州之人，其涂炭乎！”立以刺史为散官。德秀性介洁质朴，士大夫服其高。

纲　三月，张瑝、张琇杀殿中侍御史杨汪以复父仇；敕杖杀之。

目　初，汪既杀张审素，审素二子瑝、琇皆幼，坐流岭表；寻逃归，手杀汪于都城。系表于斧，言父冤状；欲之江外杀与汪同谋者，为有司所得。议者多言二子穉年孝烈，宜加矜宥；张九龄亦欲活之。裴耀卿、李林甫以为坏法，不可。上然之，乃下敕曰：“国家设法，期于止杀。各伸为子之志，谁非徇孝之人！展转相仇，何有限极！宜付河南府杖杀。”士民怜之，为作哀诔，敛钱葬之。

纲　冬十二月，册寿王妃杨氏。

纲　丙子，二十四年，春二月，皇太子更名瑛。

目　诸皇子皆更之，忠王浚改曰玙。

纲　三月，敕礼部侍郎掌贡举。

目　旧制，考功员外郎掌贡举。有进士陵侮之，议者以员外郎位卑，不能服众；敕委礼部侍郎。

纲　夏四月，张守珪使讨击使安禄山讨奚、契丹，败绩。

目　张守珪使平卢讨击使安禄山讨奚、契丹，败绩，守珪奏请斩之。禄山临刑呼曰：“大夫欲灭奚、契丹，奈何杀禄山！”乃更执送京师。张九龄批曰：“昔穰苴诛庄贾，孙武斩宫嫔。守珪军令若行，禄山不宜免死。”上惜其才，赦之。九龄固争曰：“失律丧师，不可不诛。且其貌有反相，不杀必为后患。”上曰：“卿勿以王夷甫识石勒，枉害忠良。”竟赦之。禄山本营州杂胡，初名阿荦山。母再适安氏，冒其姓。后其部落破散，遂与安氏子思顺逃来。狡黠善揣人情，守珪爱之，养以为子。又有史容干者，与禄山同里闬，亦以骁勇闻。守珪奏为果毅，累迁将军，后入奏事，上与语，悦之，赐名思明。

纲　秋八月，张九龄上千秋金鉴录。

目　千秋节，群臣皆献宝镜。九龄以为以镜自照见形容，以人自照见吉凶。乃述前世兴废之源，为书五卷，谓之千秋金鉴录，上之；赐书褒美。

纲　冬十月，帝还西京。

目　上过陕州，以刺史卢奂有异政，题赞于听事而去。

纲　十一月，赐朔方节度使牛仙客爵陇西县公。

目　仙客前在河西，能节用度，勤职业，仓库充实，器械精利；上嘉之，欲加尚书。张九龄曰：“不可。尚书，古之纳言，唐兴以来，惟旧相及扬历中外有德望者乃为之。仙客本河、湟使典，今骤居清要，恐羞朝廷。”上曰：“然则但加实封，可乎？”对曰：“封爵所以劝有功也。边将实仓库，修器械，乃常务耳，不足为功。欲赏其勤，赐之金帛可也；裂土封之，恐非其宜。”上默然。李林甫曰：“仙客，宰相才也，何有于尚书！九龄书生，不达大体。“上悦，乃赐仙客爵，食实封三百户。

纲　裴耀卿、张九龄罢为左右丞相，以李林甫兼中书令，牛仙客同三品。

目　初，上欲以李林甫为相，问于张九龄，九龄对曰：“宰相系国安危，陛下相林甫，臣恐异日为庙社之忧。”上不从。是时上在位岁久，渐肆奢欲，怠于政事，而九龄遇事无细大皆力争之。

上之在藩也，赵丽妃生太子瑛，皇甫德仪生鄂王瑶，刘才人生光王琚。及即位，幸武惠妃，生寿王瑁，丽妃等爱皆弛。太子与瑶、琚以母失职，有怨望语。驸马都尉杨洄尚咸宜公主，常伺三子过失以告惠妃。惠妃泣诉于上，上大怒，欲皆废之。九龄曰：“陛下享国长久，子孙蕃昌，天下之人，方以为庆。今三子皆已成人，不闻大过，奈何一旦以无根之语废之乎！且太子天下本，不可轻摇。昔晋献公听骊姬之谗杀恭世子，三世大乱；汉武帝信江充之诬罪戾太子，京城流血；晋惠帝用贾后之谮废愍怀太子，中原涂炭；隋文帝纳独孤后之言黜太子勇，立炀帝，遂失天下。由此观之，不可不慎。陛下必欲为此，臣不敢奉诏。”上不悦，林甫退而私谓宦官之贵幸者曰：“此主上家事，何必问外人！”上犹豫未决。惠妃密使宫奴谓九龄曰：“有废必有兴，公为之援，宰相可长处。”九龄叱之，以其语白上；上为之动色，故讫九龄罢相，太子得无动。

林甫日夜短九龄于上，上浸疏之。林甫引萧炅为户部侍郎。炅素不学，尝读“伏腊”为“伏猎”。中书侍郎严挺之言于九龄曰：“省中岂容有‘伏猎侍郎’！”乃出炅刺岐州，故林甫怨挺之。上积前事，以耀卿、九龄阿党；并拜丞相罢政事。而以林甫为中书令，牛仙客同三品，领节度如故。贬挺之为洺州刺史。上即位以来，所用之相，姚崇尚通，宋璟尚法，张嘉贞尚吏，张说尚文，李元纮、杜暹尚俭，韩休、张九龄尚直，各有所长也。

九龄既得罪，朝廷之士，皆容身保位，无复直言。林甫欲蔽主擅权，明谓诸谏官曰：“今明主在上，群臣将顺之不暇，乌用多言！诸君不见立仗马乎？食三品料，一鸣辄斥去，悔之何及！”补阙杜琎尝上书言事，黜为下邽令。自是谏争路绝矣。

仙客既为林甫所引进，专给唯诺而已。林甫城府深密，人莫窥其际。好以甘言啖人而阴中伤之，不露辞色。凡为上所厚者，始则亲结之，及位势稍逼，辄以计去之。虽老奸巨猾，无能逃其术者。

纲　丁丑，二十年，春正月，置玄学博士。

目　每岁依明经举。

纲　二月，立明经问义，进士试经法。

目　敕曰：“进士以声韵为学，多昧古令；明经以帖诵为功，罕穷旨趣。自今明经问大义十条，对时务策三首；进士试大经十帖。”

纲　夏四月，杀监察御史周子谅，贬张九龄为荆州长史。

目　子谅弹牛仙客非宰相才。上怒甚，命戢于殿庭，绝而复苏，仍杖之朝堂；流瀼州，至蓝田而死。李林甫言：“子谅，九龄所荐也。”乃贬九龄荆州长史。

纲　废太子瑛、鄂王瑶、光王琚而杀之。

目　杨洄又谮太子、鄂王、光王潜构异谋，上召宰相谋之。李林甫对曰：“此陛下家事，非臣等所宜预。”上意乃决。使宦官宣制于宫中，废为庶人，寻赐死。

纲　秋七月，大理寺奏有鹊来巢。赐李林甫爵晋国公，牛仙客豳国公。

目　大理少卿徐峤奏：“今岁天下断死刑五十八，狱院由来杀气太盛，鸟雀不栖，今有鹊巢其树。”于是百官以刑措表贺。上归功宰辅，故有是命。

纲　冬十一月，开府仪同三司、广平文贞公宋璟卒。

纲　戊寅，二十六年，春正月，令天下州、县、里皆置学。

纲　夏六月，立忠王玙为太子，改名亨。

目　李林甫数劝上立寿王瑁。上以忠王玙年长，孝谨、好学，意欲立之，犹豫不决。常忽忽不乐。高力士请其故，上曰：“汝揣我何意！”力士曰：“得非以郎君未定邪？”上曰：“然。”对曰：“但推长而立，谁复敢争！”上曰：“汝言是也！”由是遂立玙为太子，更名亨。

纲　己卯，二十七年，秋八月，追谥孔子为文宣王。

目　先是，祀先圣、先师，周公南向，孔子东向坐。制：“自今孔子南向坐，被王者之服，释奠用宫悬。”赠弟子为公、侯、伯。

纲　庚辰，二十八年，春正月，荆州长史张九龄卒。

目　上虽以九龄忤旨逐之，然爱重其人，每宰相荐士，辄问曰：“风度得如九龄不乎？”

纲　冬十一月，是岁户、口之数。

目　户，八百四十一万二千八百；口，四千八百一十四万三千六百。西京、东都米斛直钱不满三百，绢匹亦如之。海内富安，行者万里不持寸兵。

纲　辛巳，二十九年，春正月，立赈饥法。

目　制曰：“承前饥馑，皆待奏报，然后开仓。道路悠远，何救悬绝！自今委州县及采访使给讫奏闻。”

纲　夏闰四月，得玄元皇帝像。

目　上梦玄元皇帝云：“吾像在京城西南百余里。”遣使求，得之于盩厔。迎至兴庆宫。

纲　秋七月，洛水溢。

目　溺死者千余人。

纲　八月，以安禄山为营州都督。

目　禄山倾巧，善事人，人多誉之。上左右至平卢者，禄山皆厚赂之，由是上益以为贤。又赂采访使张利贞，利贞盛称之。上乃以为营州都督，充平卢军使。

纲　壬午，天宝元年，春正月，以安禄山为平卢节度使。

目　是时，天下声教所被之州三百三十一，羁縻之州八百，置十节度、经略使以备边，安西节度抚宁西域，治龟兹城；北庭节度防制突骑施、坚昆，治北庭都护府；河西节度断隔吐蕃，突厥，治凉州；朔方节度捍御突厥，治灵州；河东节度与朔方掎角以御突厥，治太原府；范阳节度临制奚、契丹，治幽州；平卢节度镇抚室韦、靺鞨，治营州；陇右节度备御吐蕃，治鄯州；剑南节度西抗吐蕃，南抚蛮獠，治益州；岭南五府经略绥静夷、獠，治广州；此外又有长乐经略，福州领之；东莱守捉，莱州领之；东牟守捉，登州领之：凡镇兵四十九万人，马八万余匹。开元之前，每岁供边兵衣、粮费不过二百万；天宝之后，益兵浸多，每岁用衣千二十万匹，粮百九十万斛，公私劳费，民始困矣。

纲　群臣请加尊号。

目　陈王府参军田同秀言：“玄元皇帝告以‘藏灵符，在尹喜故宅’。”上遣使得之。群臣上表，以“宝符潜应年号，请于尊号加‘天宝’字”，从之。

纲　二月，改官名。

目　侍中、中书令为左、右相，丞相改为仆射；东、北都皆为京，州为郡，刺史为太守。

纲　以田同秀为朝散大夫。

目　时人皆疑宝符同秀所为也。

纲　三月，以韦坚为江、淮租庸转运使。

目　坚，太子之妃兄也。督江、淮租运，岁增巨万，上以为能，故擢任之。王亦以善治租赋为户部员外郎。

纲　以卢绚、严挺之为员外詹事。

目　李林甫为相，凡才望功业出己右者，必百计去之；尤忌文学之士，或阳与之善，而阴陷之。世谓林甫“口有蜜，腹有剑”。上尝陈乐于勤政楼下，垂帘观之。兵部侍郎卢绚谓上已起，垂鞭按辔，横过楼下；绚风标清粹，上目送之。林甫知之，乃召绚子弟谓曰：“交、广藉才，上欲以尊君为之，若惮远行，则当左迁；姑以宾、詹分务东洛，何如？”绚惧，请之，乃除华州刺史。未几，诬其有疾，除员外詹事。

上又尝问林甫：“严挺之可用，今安在？”挺之时为绛州刺史。林甫退，召挺之弟，谕以“上意甚厚，盍称疾求还，可以见上”。挺之从之。林甫以其奏白上云：“挺之老疾，宜且授以散秩，以便医药。”上叹咤久之；亦以为员外詹事。

纲　秋七月，牛仙客卒，以李适之为左相。

纲　癸未，二年，春正月，安禄山入朝。

目　安禄山入朝；上宠待甚厚，谒见无时。禄山奏言：“去秋营州虫食苗，臣焚香祝天云：‘臣若操心不正，事君不忠，愿使虫食臣心；若不负神祇，愿使虫散。’即有群鸟从北来，食虫立尽。请宣付史馆。”从之。

李林甫领吏部尚书，日在政府，选事悉委侍郎宋遥、苗晋卿。时选人集者以万计，遥、晋卿以御史中丞张倚得幸于上，擢其子奭为首。禄山言于上，上召入面试之，奭手持试纸，终日不成一字，时人谓之“曳白”。于是三人皆坐贬。

纲　甲申，三载，春正月，改“年”曰“载”。

纲　二月，以安禄山兼范阳节度使。

目　河北黜陟使席建侯称禄山公直；李林甫、裴宽亦顺旨称誉其美。由是禄山之宠益固。

纲　冬，初令百姓十八为中，二十三成丁。

纲　乙酉，四载，春正月，帝闻空中神语。

目　上谓宰臣曰：“朕于宫中为坛，为百姓祈福，自草黄素置案上，俄飞升天，闻空中语云：‘圣寿延长。’又炼药成，置坛上，及夜欲收，又闻空中语云：‘药未须收，此自守护。’”群臣表贺。

纲　秋七月，册寿王妃韦氏。八月，以杨太真为贵妃。

目　初，武惠妃薨，后宫无当意者。或言寿王妃杨氏之美。上见而悦之，乃令妃自以其意乞为女官，号太真；更为寿王娶郎将韦昭训女。潜内太真宫中，不期岁，宠遇如惠妃，宫中号曰“娘子”，凡仪体皆如皇后。至是册为贵妃；赠其父玄琰兵部尚书，以从兄铦为殿中少监，锜为驸马都尉，三姊皆赐第京师，宠贵赫然。杨钊者，贵妃之从祖兄也，不学无行。从军于蜀，至长安，见诸妹，引之见上，得出入禁中，授金吾兵曹参军。

纲　九月，以韦坚为刑部尚书，杨慎矜为租庸转运使。

纲　安禄山讨奚、契丹，破之。

纲　冬，安禄山奏立李靖、李庙。

目　禄山奏：“臣讨契丹，至北平郡，梦先朝名将李靖、李从臣求食。”遂命立庙。又奏：“荐享之日，庙梁产芝。”

纲　以王为京畿采访使。

目　初，上在位久，用度日侈，又不欲数于左、右藏取之。知上旨，岁贡额外钱帛百亿万，贮于内库，以供宴赐，曰：“此皆不出于租、庸、调。”上以为能富国，益厚遇之。中外叹怨。至是，以为御史中丞、京畿采访使。

纲　丙戌，五载，春正月，贬韦坚为缙云太守，皇甫惟明为播州太守。

目　李适之性疏率，李林甫尝谓之曰：“华山有金矿，采之可以富国，上未之知也。”他日，适之言之。上以问林甫，对曰：“臣久知之，但华山陛下本命，王气所在，凿之非宜，故不敢言。”上以林甫为爱己，谓适之曰：“自今奏事，宜先与林甫议之。”适之由是束手，而与韦坚益亲，林甫愈恶之。

初，太子之立，非林甫意。林甫恐异日为己祸，欲动摇之。陇右节度使皇甫惟明尝为忠王友，时破吐蕃，入献捷，见林甫专权，劝上去之。林甫知之，使杨慎矜密伺其所为。会正月望夜，太子出游，与坚相见，坚又与惟明会于景龙观。慎矜遂告坚与惟明谋立太子。收下狱，林甫使慎矜等鞫之。上亦疑坚与惟明有谋，而不显其罪，皆贬之。太子表请与妃离昏。

纲　以王忠嗣为河西、陇右、朔方、河东节度使。

目　忠嗣始在朔方、河东，每互市，高估马价，诸胡闻之，争以马求市，由是胡马少，唐兵益壮。忠嗣杖四节，控制万里，天下劲兵重镇皆在掌握，与吐蕃战于青海、积石，皆大捷。又讨吐谷浑于墨离军，虏其全部而归。

纲　夏四月，李适之罢。

目　韦坚等既贬，适之惧，自求散地，罢政事。初，适之与林甫有隙。适之领兵部尚书，林甫使人发兵部铨曹奸利事，收吏六十余人，付京兆。京兆尹萧炅使法曹吉温鞫之。温置吏于外，先取二重囚讯之，号呼之声所不忍闻。吏闻之大惧，引入皆自诬服，顷刻狱成。

始太子文学薛嶷荐温才，上召见，顾嶷曰：“是一不良人，朕不用也。”及林甫欲除不附己者，求治狱吏。炅荐温于林甫，林甫大喜。又有罗希奭者，为吏深刻，林甫引为殿中侍御史。二人皆随林甫所欲，深浅锻炼，成狱，无能自脱者。时人谓之“罗钳吉网”。

纲　秋七月，加岭南经略使张九章三品，以王翼为户部侍郎。

目　杨贵妃方有宠，中外争献珍玩。九章、翼所献精美，九章加三品，翼为户部侍郎。民间歌之曰：“生男勿喜女勿悲，君今看女作门楣。”妃欲得生荔枝，岁命岭南驰驿致之。尝以妒悍不逊，送归铦第。上遂不食，及夜，高力士奏请迎妃归院，遂开禁门而入。后复以忤旨遣归。吉温因宦官言于上曰：“陛下何爱宫中一席之地，使之就死而辱之于外舍邪！”上亦悔之，遣中使赐以御膳。妃对使者涕泣曰：“金玉珍玩，皆陛下所赐，惟发者父母所与。”乃剪发一缭而献之。上遽召还，宠待益深。

纲　冬，杀骁卫兵曹柳、赞善大夫杜有邻。

目　有邻女为太子良娣，其长女为妻。喜结交豪俊，淄川太守裴敦复、北海太守李邕皆与定交。与妻族不协，欲陷之，为飞语告有邻妄称图谶，交构东宫，指斥乘舆。林甫令吉温鞫之，乃首谋。遂与有邻皆杖死，太子亦出良娣为庶人。

纲　丁亥，六载，春正月，杀北海太守李邕及皇甫惟明、韦坚等，王琚、李适之自杀。

目　江华司马王琚，性豪侈，与李邕皆自谓耆旧，久在外，意怏怏，李林甫恶其负材使气，欲因事除之。别遣罗希奭按邕与裴敦复，皆杖死。邕才艺出众，卢藏用常语之曰：“君如干将、莫邪，难与争锋，然终虞缺折耳。”邕不能用。

林甫又奏分遣御史赐皇甫惟明、韦坚等死。希奭所过，杀迁谪者，李适之仰药，琚自缢。

纲　以安禄山兼御史大夫。

目　禄山体肥，腹垂过膝。外若痴直，内实狡黠。其在上前，应对敏给，杂以诙谐，上尝戏指其腹曰：“此胡腹中何所有？其大乃尔！”对曰：“更无余物，止有赤心耳！”上悦。

又尝命见太子，禄山不拜，左右趣之拜，禄山曰：“太子何官？”上曰：“此储君也，朕千秋万岁后，代朕君汝者也。”禄山曰：“臣愚，向者唯知有陛下一人，不知乃更有储君。”不得已，然后拜。上以为信然，益爱之。

禄山得出入禁中，因请为贵妃儿。上与贵妃共坐，禄山先拜贵妃。上问何故，对曰：“胡人先母而后父。”上悦。

纲　冬十月，将军董延光攻吐蕃石堡城，不克。十一月，以哥舒翰充陇右节度使，贬王忠嗣为汉阳太守。

目　王忠嗣以部将哥舒翰为大斗军副使，李光弼为河西兵马使。翰本突骑施别部酋长，光弼，契丹王楷洛之子也，皆以勇略为忠嗣所重。每岁积石军麦熟，吐蕃辄来获之，无能御者。翰先伏兵于其侧，虏至，断其后，夹击之，无一人得返，自是不敢复来。

上欲使忠嗣攻吐蕃石堡城，忠嗣上言：“石堡险固，吐蕃举国守之，非杀数万人不能克；臣恐所得不如所亡，不如厉兵秣马，俟其有衅，然后取之。”上意不快。

将军董延光请行，上命忠嗣分兵助之。忠嗣不得已奉诏，而不尽如其所欲。李光弼曰：“大夫以多杀士卒之故，不欲成延光之功。今以数万众授之而不立重赏，士卒安肯为之尽力乎！然此天子之意也，彼无功，必归罪于大夫。大夫何爱数万段帛，不以杜其谗口乎！”忠嗣曰：“今以数万之众争一城，得之未足以制敌，不得亦无害于国，故忠嗣不欲为之。忠嗣今受责，天子不过以一将军归宿卫，其次不过黔中上佐；忠嗣岂以数万人之命易一官乎！”光弼曰：“大夫能行古人之事，非光弼所及也。”延光过期不克，言忠嗣沮挠军计，上怒。敕征忠嗣入朝，委三司鞫之。

上闻哥舒翰名，召见，悦之，以为陇右节度使。翰之入朝也，或劝多赍金帛以救忠嗣。翰曰：“若直道尚存，王公必不冤死；如其将丧，多赂何为！”三司奏忠嗣罪当死，翰力陈其冤，上感悟，贬忠嗣汉阳太守。

纲　十二月，以天下岁贡赐李林甫。

目　命百官阅岁贡物于尚书省，悉以车载赐林甫。上或时不视朝，百司悉集林甫第门，台省为空。林甫子岫为将作监，颇以盈满为惧，尝从林甫游后园，指役夫言曰：“大人久处钧轴，怨仇满天下，一朝祸至，欲为此得乎！”林甫不乐曰：“势已如此，将若之何！”先是，宰相皆以德度自处，驺从不过数人。林甫自以多结怨，常虞刺客，出则步骑百余人，为左右翼；居则重关复壁，如防大敌，一夕屡徙床，虽家人莫知其处。

纲　以高仙芝为安西四镇节度使。

目　仙芝，本高丽人，从军安西。骁勇善骑射，累官四镇节度副使。小勃律王及其旁二十余国，皆附吐蕃，贡献不入，讨之不克。制仙芝为行营节度使，讨之。仙芝虏小勃律王及吐蕃公主而还，上以仙芝为安西四镇节度使。仙芝署封常清判官，任以军事。

自唐兴以来，边帅皆用忠厚名臣，不久任，不遥领，不兼统，功名著者往往入为宰相。其四夷之将，虽才略如阿史那社尔、契苾何力，犹不专大将之任，皆以大臣为使以制之。及开元中，天子有吞四夷之志，为边将者十余年不易，始久任矣；皇子则庆、忠诸王，宰相则萧蒿、牛仙客，始遥领矣；盖嘉运、王忠嗣专制数道，始兼统矣。

李林甫欲杜边帅入相之路，以胡人不知书，乃奏言：“文臣为将，怯当矢石，不若用寒族胡人；胡人则勇决习战，寒族则孤立无党，陛下诚以恩治其心，彼必能为朝廷尽死。”上悦其言，始用安禄山。至是，诸道节度使尽用胡人，精兵咸戍北边，天下之势偏重，卒使禄山倾覆天下，皆出于林甫专宠固位之谋也。

纲　戊子，七载，夏四月，以高力士为骠骑大将军。

目　力士承恩岁久，中外畏之，太子亦呼之为兄，诸王公呼之为翁，驸马辈直谓之爷。自李林甫、安禄山辈皆因之以取将相。然性和谨少过，不敢骄横，故天子终亲任之，士大夫亦不疾恶也。

初，上自东都还。李林甫、牛仙客知上厌巡幸，乃增近道粟赋及和籴以实关中。数年，蓄积稍丰，上谓力士曰：“朕不出长安近十年，天下无事，朕欲悉以政事委林甫，何如？”对曰：“天子巡狩，古之制也。且天下大柄，不可假人，彼威势既成，谁敢复议之者。”上不悦。力士自是亦不敢深言天下事矣。

纲　五月，赐安禄山铁券。

纲　以杨钊判度支事。

目　钊善窥上意所爱恶而迎之，以聚敛骤迁，一岁中领十五使，恩幸日隆。

纲　冬十一月，以贵妃姊为国夫人。

纲　己丑，八载，春二月，帅群臣观左藏，赐杨钊金紫。

目　是时州县殷富，仓库积粟帛，动以万计。钊请令粜变为轻货，输京师；屡奏帑藏充牣，古今罕俦，故上帅群臣观之，赐钊紫衣金鱼。上由是视金帛如粪壤，赏赐无限。

纲　夏五月，停折冲府上下鱼书。

目　先是，折冲府皆有木契、铜鱼，朝廷征发，下敕书、契、鱼，都督、郡府参验皆合，然后遣之。自募置戢骑，府兵日坏，死亡不补，器械秏散略尽。府兵入宿卫者谓之侍官，言其为天子侍卫也。其后本卫多以假人，役使如奴隶；长安人羞之，至以相诟病。其戍边者，又多为边将苦使，利其死而没其财。由是应为府兵者皆逃匿，至是无兵可交。李林甫遂奏停折冲府上下鱼书；是后府兵徒有官吏而已。戢骑之法，天宝以后，稍亦变废，应募者皆市井负贩、无赖子弟，未尝习兵。时承平日久，议者多谓中国兵可销，于是民间挟兵器者有禁；子弟为武官，父兄摈不齿。猛将精兵，皆聚于西北边，中国无武备矣。

纲　庚寅，九载，春二月，以姚思艺为检校进食使。

目　时诸贵戚竞以进食相尚，上命宦官姚思艺为检校进食使，水陆珍羞数千盘，一盘费中人十家之产。

纲　夏五月，赐安禄山爵东平郡王。

目　唐将帅封王自此始。

纲　秋八月，以安禄山兼河北道采访处置使。

纲　冬十月，安禄山入朝。

纲　赐杨钊名国忠。

纲　辛卯，十载，春正月，为安禄山起第于亲仁坊。

目　命有司为安禄山起第于亲仁坊，敕令但穷壮丽，不限财力。禄山置酒新第，上命宰相赴之。日遣诸杨与之游宴。禄山生日，上及杨妃赐予甚厚。后三日，召入禁中，贵妃以锦绣为大襁褓，裹之，使宫人以彩舆舁之。上闻，问故，左右以贵妃洗禄儿对。上赐贵妃洗儿金银钱，复厚赐禄山，尽欢而罢。自是禄山出入宫掖，通宵不出，颇有丑声闻于外，上亦不疑也。

纲　以安禄山兼河东节度使。

目　禄山领河东，奏户部郎中吉温为副使，知留后，以大理司直张通儒为判官，委以军事。

林甫与禄山语，每揣知其情，先言之，禄山惊服。每见，虽盛冬，常汗沾衣。林甫引与坐于中书厅，抚以温言，自解披袍以覆之。禄山忻荷，言无不尽，谓林甫为“十郎”。既归范阳，刘骆谷每自长安来，必问：“十郎何言？”得美言则喜；或但云“语安大夫，须好检校！”即反手据床曰：“噫嘻，我死矣！”

禄山既兼领三镇，日益骄恣。自以曩时不拜太子，见上春秋高，颇内惧；又见武备堕弛，有轻中国之心，孔目官严庄、掌书记高尚因为之解图谶，劝之作乱。禄山以尚、庄、通儒及将军孙孝哲为腹心，史思明、安守忠、李归仁、蔡希德、牛廷玠、向润容、李庭望、崔乾祐、尹子奇、何千年、武令珣、能元皓、田承嗣、田乾贞、阿史那承庆为爪牙。

纲　秋八月，武库火。

纲　冬十一月，以杨国忠领剑南节度使。

纲　壬辰，十一载，春三月，改吏、兵、刑部为文、武、宪部。

纲　夏，户部侍郎京兆尹王伏诛。

目　权宠日盛，领二十余使。宅旁为使院，文案盈积，吏求署一字，累日不得前，虽李林甫亦畏避之。弟户部郎中焊，凶险不法，召术士任海川，问：“我有王者之相否？”海川惧，亡匿。恐事泄，捕得，托以他事杖杀之。事发，赐自尽，焊杖死于朝堂。

纲　以安思顺为朔方节度使。

纲　冬十一月，李林甫卒。

目　上晚年自恃承平，以为天下无复可忧，遂深居禁中，专以声色自娱，悉委政事于林甫。林甫媚事左右，迎合上意，以固其宠；杜绝言路，掩蔽聪明，以成其奸；妒贤嫉能，排抑胜己，以保其位；屡起大狱，诛逐贵臣，以张其势。自皇太子以下，畏之侧足。凡在相位十九年，养成天下之乱，而上不之寤也。

纲　以杨国忠为右相，兼文部尚书。

目　国忠为人强辩而轻躁，无威仪。既为相，裁决机务，果敢不疑；攘袂扼腕，公卿以下，颐指气使，莫不震慑。凡领四十余使。台省官有时名，不为己用者皆出之。或劝陕郡进士张彖谒之，彖曰：“君辈倚杨右相如泰山，吾以为冰山耳！若皎日既出，君辈得无失所恃乎！”遂隐居嵩山。

纲　以吉温为御史中丞。

目　杨国忠荐之也。温诣范阳辞安禄山，禄山令其子庆绪送至境。温至长安，凡朝廷动静辄报禄山，信宿而达。

纲　癸巳，十二载，春正月，杨国忠注选人于都堂。

目　故事，兵、吏部尚书知政事者，选事悉委侍郎以下，三注三唱，仍过门下省审，自春及夏，乃毕。至是，国忠欲自示精敏，乃遣令史先于私第密定名阙。召左相陈希烈及给事中、诸司长官皆集尚书都堂，唱注一日而毕，曰：“今左相、给事中俱在座，已过门下矣。”其间资格差谬甚众，无敢言者。于是门下不复过官，侍郎但掌试判而已。

纲　二月，追削李林甫官爵，剖其棺。

目　杨国忠说安禄山使阿布思部落降者诣阙，诬告李林甫与阿布思谋反。上信之，下吏按问；林甫婿谏议大夫杨齐宣惧为所累，证成之。时林甫尚未葬，制削官爵；子孙皆流岭南、黔中；剖棺，抉含珠，褫金紫，更以小棺如庶人礼葬之。

纲　秋八月，以哥舒翰兼河西节度使。

目　禄山以李林甫狡猾逾己，故畏服之。及杨国忠为相，视之蔑如也，由是有隙。国忠屡言禄山有反状；上不听。国忠欲厚结陇右节度使哥舒翰与共排安禄山，奏以翰兼河西节度。是时，中国盛强，自安远门西尽唐境，凡万二千里，闾阎相望，桑麻翳野，天下称富庶者莫如陇右。翰每遣使入奏，常乘白橐驼，日驰五百里。

纲　冬十月，以中书舍人宋昱知选事。

目　前进士刘乃遗昱书曰：“禹、稷、皋陶同居舜朝，犹曰载采有九德，考绩亦九载。近代主司，察言于一幅之判，观行于一揖之间，何古今迟速不侔之甚哉！借使周公、孔子今处铨廷，考其辞华，则不及徐、庾，观其利口，则不若啬夫，何暇论圣贤之事业乎！”

纲　甲午，十三载，春正月，安禄山入朝。

目　是时杨国忠言禄山必反，且曰：“陛下试召之，必不来。”上使召之，禄山即至。见上泣曰：“臣本胡人，陛下宠擢至此，为国忠所疾，臣死无日矣！”上怜之，赏赐巨万，由是国忠之言不能入矣。太子亦言禄山必反，上不听。

纲　加安禄山左仆射。

目　上欲加安禄山同平章事，已令太常张垍草制。杨国忠曰：“禄山虽有军功，目不知书，岂可为宰相！制书若下，恐四夷轻唐。”上乃以禄山为仆射。唐初诏敕，皆中书、门下官有文者为之。乾封以后，始召文士草诸文辞，常于北门候进止，时人谓之“北门学士”。上即位，始置翰林院，密迩禁庭，延文章之士，下至僧、道、书、画、琴、棋、数术之工，皆处之，谓之待诏。刑部尚书张均及弟垍，皆翰林院供奉。

纲　二月，以杨国忠为司空。

纲　三月，安禄山归范阳。

目　禄山辞归范阳。上解御衣以赐之，禄山惊喜。恐杨国忠奏留之，疾驱出关。乘船而下，昼夜兼行，日数百里。

初，上令高力士饯禄山，还，上问：“禄山慰意乎？”对曰：“观其意怏怏，必知欲命为相而中止也。”上以告国忠。国忠曰：“此议他人不知，必张垍兄弟告之也。”上怒，贬均、垍官。

纲　夏六月朔，日食，不尽如钩。

纲　剑南留后李宓击南诏，败没。

目　宓击南诏，全军皆没。杨国忠隐其败，更以捷闻，益发中国兵讨之，前后死者几二十万人，无敢言者。

上尝谓高力士曰：“朕今老矣，朝事付之宰相，边事付之诸将，夫复何忧！”力士对曰：“臣闻云南数丧师，又边将拥兵太盛，陛下将何以制之！臣恐一旦祸发，不可复救，何谓无忧也！”上曰：“卿勿言，朕徐思之。”

纲　秋八月，陈希烈罢，以韦见素同平章事。





纲鉴易知录卷五十


唐纪


玄宗明皇帝


纲　乙未，十四载，春二月，安禄山请以蕃将代汉将，从之。

目　禄山使副将何千年入奏，请以蕃将三十二人代汉将。韦见素谓杨国忠曰：“禄山久有异志，今又有此请，其反明矣。”明日，入见，上迎谓曰：“卿等疑禄山邪？”见素因极言禄山反已有迹，所请不可许，上不悦，竟从禄山之请。

他日，国忠、见素言于上曰：“臣有策可坐消禄山之谋。若除禄山平章事，召诣阙，以贾循、吕知诲、杨光翙分领范阳、平卢、河东节度，则势自分矣。”上从之。已草制而不发，更遣中使辅璆琳以珍果赐禄山，潜察其变。璆琳受禄山厚赂，还，盛言禄山无二心。上谓国忠等曰：“朕推心待之，必无异志。朕自保之，卿等勿忧也！”事遂寝。

纲　哥舒翰入朝。

纲　秋七月，安禄山表请献马，遣中使谕止之。

纲　冬十月，帝如华清宫。

纲　十一月，安禄山反，遣封常清如东京募兵以御之。

目　禄山专制三道，阴蓄异志，殆将十年，以上待之厚，欲俟上晏驾然后作乱。会杨国忠屡言禄山且反，数以事激之，欲其速反以取信于上。禄山由是决意遽反。会有奏事官自京师还，禄山诈为敕书，示诸将曰：“有密旨，令禄山将兵入朝讨杨国忠。”众愕然相顾，莫敢异言。于是发所部兵及奚、契丹凡十五万，反于范阳。命贾循守范阳，吕知诲守平卢，高秀岩守大同；大阅誓众，引兵而南。时承平久，百姓不识兵革，河北州县望风瓦解。

上闻禄山已反，乃召宰相谋之。杨国忠扬扬有得色，曰：“今反者独禄山耳，将士皆不欲也。不过旬日，必传首诣行在。”上以为然。安西节度使封常清入朝，上问以讨贼方略，常清大言：“请诣东京，开府库，募骁勇，挑马箠度河，计日取禄山之首献阙下！”上悦。以为范阳、平卢节度使。乘驿诣东京募兵，旬日，得六万人；乃断河阳桥，为守御之备。

纲　帝还京师，安庆宗伏诛，以郭子仪为朔方节度使。

纲　十二月，以高仙芝为副元帅，统诸军屯陕。

目　以荣王琬为元帅，高仙芝副之，统诸军东征。仙芝以五万人发京师，遣宦者边令诚监其军，屯于陕。

纲　禄山陷荥阳，杀其太守崔无诐。

纲　封常清与贼战于武牢，败绩，禄山遂陷东京。留守李憕、御史中丞卢奕死之。

纲　高仙芝退保潼关，河南多陷。

纲　制太子监国。

目　上议亲征，制太子监国。谓宰相曰：“逆贼横发，朕当亲征，且使太子监国。事平之日，朕将高枕无为矣。”杨国忠大惧，退谓三夫人曰：“太子素恶吾家，若一旦得天下，吾与姊妹并命在旦暮矣！”使说贵妃，衔土请命于上，事遂寝。

纲　平原太守颜真卿起兵讨贼。

目　初，真卿知禄山且反，因霖雨，完城浚壕，料丁壮，实仓廪；禄山以其书生，易之。及反，牒真卿将兵防河津，真卿遣平原司兵李平间道奏之。上始闻河北郡县皆从贼，叹曰：“二十四郡，曾无一人义士邪！”及平至，大喜曰：“朕不识颜真卿作何状，乃能如是！”真卿使亲客密怀购贼牒诣诸郡，由是诸郡多应者。召募勇士，旬日至万余人，谕以举兵讨禄山，继以涕泣，士皆感愤。

饶阳太守卢全诚据城不受代；禄山使张献诚将兵万人围饶阳。

纲　杀高仙芝、封常清，以哥舒翰为副元帅。

目　边令诚数以事干仙芝，仙芝不从。令诚入奏事，遂言：“常清以贼摇众，而仙芝弃陕地数百里，又盗减粮赐。”上大怒，遣令诚赍敕即军中斩仙芝及常清。上以哥舒翰有威名，且素与禄山不协，召见，拜兵马副元帅，将兵八万以讨禄山。

纲　禄山遣兵寇振武，郭子仪使兵马使李光弼、仆固怀恩击破之。进围云中，拔马邑。

纲　常山太守颜杲卿起兵讨贼，河北诸郡皆应之。

目　禄山之至藁城也，常山太守颜杲卿力不能拒，与长史袁履谦往迎之。禄山辄赐杲卿金紫，质其子弟，使仍守常山；又使其将李钦凑将数千人守井陉口，以备西军。杲卿归途中，指其衣谓履谦曰：“何为着此？”履谦悟其意，乃阴与杲卿谋起兵讨禄山。至是，将起兵，会从弟真卿自平原遣甥卢逖潜告杲卿，欲连兵断禄山归路，以缓其西入之谋。杲卿以禄山命召李钦凑，使帅众受犒；醉而斩之，悉散井陉之众。贼将高邈、何千年适至，皆擒之。杲卿用千年策，张献诚解围遁去。杲卿乃使人入饶阳城，慰劳将士。于是河北诸郡响应，凡十七郡皆归朝廷，兵合二十余万；其附禄山者，惟范阳、卢龙、密云、渔阳、汲、邺六郡而已。

杲卿又密使人入渔阳招贾循，郏城人马燧说循曰：“禄山负恩悖逆，终归夷灭。公若以范阳归国，倾其根柢，此不世之功也。”循然之，犹豫不时发。别将牛润容知之，以告禄山，禄山召循，杀之。马燧亡入西山，隐者徐遇匿之，得免。

禄山欲攻潼关，至新安，闻河北有变而还。

纲　丙申，十五载，春正月，安禄山僭号。

目　禄山自称大燕皇帝，改元圣武，以达奚珣为侍中，张通儒为中书令，高尚、严庄为中书侍郎。

纲　以李随为河南节度使，许远为睢阳太守。

纲　贼将史思明陷常山，颜杲卿死之。复陷九郡，进围饶阳。

目　杲卿起兵才八日，守备未完，史思明、蔡希德引兵皆至城下。杲卿告急于太原尹王承业，承业拥兵不救。杲卿昼夜拒战，粮尽矢竭；城遂陷。贼执杲卿及袁履谦等送洛阳。杲卿至洛阳，禄山数之曰：“我奏汝为判官，不数年超至太守，何负于汝而反？”杲卿骂曰：“汝本营州牧羊羯奴，天子擢汝为三道节度使，恩幸无比，何负于汝而反？我世为唐臣，禄位皆唐有，虽为汝所奏，岂从汝反邪！我为国讨贼，恨不斩汝，何谓反也？臊羯狗，何不速杀我！”禄山大怒，并履谦缚而剐之。二人比死，骂不绝口。颜氏死者三十余人。

思明既克常山，引兵击诸郡之不从者，于是邺、广平、巨鹿、赵、上谷、博陵、文安、魏、信都等郡复为贼守。卢全诚独不从，思明等围之。

纲　以李光弼为河东节度使。

目　上命郭子仪罢围云中，还朔方，益发兵进取东京；选良将分兵先出井陉，以定河北。郭子仪荐光弼以为河东节度使，分朔方兵万人与之。

纲　二月，李光弼入常山，执贼将安思义。遂与史思明战，大破之。

纲　真源令张巡起兵雍丘讨贼。

目　先是，谯郡太守杨万石以郡降安禄山，逼真源令张巡为长史，使西迎贼。巡至真源，帅吏民哭于玄元皇帝庙，起兵讨贼，乐从者数千人；巡选精兵千人西至雍丘，与贾贲合。初，雍丘令令狐潮以县降贼，引精兵攻雍丘；贲出战，败死。巡力战却贼，因兼领贲众。潮复与贼将李怀仙等四万余众奄至城下。巡使千人乘城；自帅千人，分数队，开门突出。巡身先士卒，直冲贼陈，人马辟易，贼遂退。明日，复进，蚁附攻城，巡束蒿灌脂，焚而投之，贼不得上。积六十余日，大小三百余战，带甲而食，裹疮复战，贼遂败走，军声大振。

纲　以李光弼为河北节度使。

纲　加颜真卿河北采访使。真卿击魏郡，拔之。

目　先是，清河客李萼，年二十余，为郡人乞师于真卿曰：“公首唱大义，河北诸郡恃公以为长城。今清河，公之西邻，国家平日聚江、淮、河南钱帛于彼以赡北军。昔讨默啜，兵甲皆贮其库。窃计财足以三平原之富，兵足以倍平原之强。公诚资以士卒，抚而有之，以二郡为腹心，则余郡如四支，无不随所使矣。”真卿曰：“吾兵新集未练，何暇及邻！然子之请兵，欲何为乎？”萼曰：“清河非力不足，而借公之师也，亦以观大贤之名义耳。今仰瞻高意，未有决辞定色，仆何敢遽言所为乎！”真卿奇之，欲与之兵。众以为萼年少，轻虑，必无所成，真卿不得已辞之。

萼就馆，复为书说真卿曰：“清河去逆效顺，奉粟帛器械以资军，公乃不纳而疑之。仆回辕之后，清河不能孤立，必有所系托，将为公西面之强敌，公能无悔乎？”真卿大惊，遽诣其馆，以兵六千借之；送至境，执手别。因问之曰：“兵已行矣，可以言子之所为乎？”萼曰：“闻朝廷遣程千里将兵十万出崞口，贼据险拒之，不得前。今当引兵先击魏郡，执其守将；分兵开崞口，以出千里之师，因讨汲、邺以北至于幽陵；然后帅诸同盟，合兵十万，南临孟津，分兵循河，据守要害，制其北走之路。计官军东讨者不下二十万，河南义兵西向者亦不减十万。公但当表朝廷坚壁勿战，不过月余，贼必有内溃相图之变矣。”真卿曰：“善！”命参军李择交等将其兵，会清河、博平兵五千人军于堂邑。禄山所署魏郡太守袁知泰逆战，大败，遂克魏郡，军声大振。

纲　以贺兰进明为河北招讨使。

目　时北海太守贺兰进明亦起兵，真卿以书召之并力，进明将步骑五千渡河，真卿陈兵逆之，相揖，哭于马上，哀动行伍。进明屯平原城南，真卿每事咨之，由是军权稍移于进明，真卿不以为嫌，复以堂邑之功让之；敕加进明河北招讨使。

纲　夏四月，郭子仪、李光弼与史思明战于九门，败之，进拔赵郡。

纲　五月，郭子仪、李光弼与史思明战于嘉山，大破之，复河北十余郡。

目　郭子仪、李光弼还常山，史思明收散卒数万踵其后。子仪选骁骑更战，三日，贼疲，乃退。禄山复使蔡希德将步骑二万人北就思明，又使牛珽玠发范阳等郡兵，合五万余人。子仪至恒阳，深沟高垒以待之；贼来则守，去则追之，昼则耀兵，夜斫其营，贼不得休息。数日，子仪、光弼议曰：“贼倦矣，可以出战。”战于嘉山，大破之，斩首四万级，捕虏千余人。思明奔博陵；光弼就围之，军声大振。于是河北十余郡皆杀贼守将而降。渔阳路再绝，贼往来者，多为官军所获，贼众家在渔阳者，无不摇心。禄山大惧，召高尚、严庄诟之曰：“汝教我反，以为万全。今守潼关，数月不能进，北路已绝，诸军四合，万全何在？”尚、庄惧，数日不敢见。田乾真说禄山曰：“自古帝王经营大业，皆有胜败，岂能一举而成！尚、庄皆佐命元勋，一旦绝之，诸将谁不内惧！”禄山即置酒酣宴，待之如初。遂议弃洛阳走归范阳，计未决。

纲　六月，哥舒翰与贼战于灵宝，大败，贼遂入关。

目　是时，天下以杨国忠召乱，莫不切齿。王思礼密说哥舒翰使抗表请诛国忠，翰曰：“如此，乃翰反，非禄山也。”或说国忠：“朝廷重兵尽在翰手，翰若援旗西指，于公岂不危哉！”国忠大惧，募万人屯灞上，令所亲杜乾运将之，名为御贼，实备翰也。翰闻之，亦恐为国忠所图，乃表请灞上军隶潼关，召乾运斩之，国忠益惧。

会有告贼将崔乾祐在陕，兵不满四千，皆羸弱无备，上遣使趣翰进兵复陕、洛。翰奏曰：“禄山久习用兵，岂肯无备！是必羸师以诱我，若往，正堕其计中。且贼远来，利在速战；官军据险，利在坚守。况贼势日蹙，将有内变；因而乘之，可不战擒也。要在成功，何必务速！今诸道征兵尚多未集，请且待之。”国忠疑翰谋己，言于上，以贼方无备而翰逗留，将失机会。上以为然，续遣中使趣之，项背相望。翰不得已，抚膺恸哭，引兵出关，遇贼于灵宝西原。乾祐先据险，南薄山，北阻河，隘道七十里。翰使王思礼等将精兵五万居前，庞忠等将余兵十万继之，翰以兵三万登河北阜望之，鸣鼓以助其势。乾祐所出兵不过万人，兵既交，贼偃旗如欲遁者，官军懈，不为备。贼乘高下木石，击杀士卒甚众。道隘，乾祐遣精骑自后击之，官军大败；后军自溃，河北军望之亦溃。独翰与麾下百余骑走入关。乾祐进攻潼关，克之。蕃将火拔归仁等执翰，降贼，俱送洛阳。禄山问翰曰：“汝常轻我，今定何如？”翰伏地对曰：“臣肉眼不识圣人。”禄山以翰为司空。谓归仁不忠，斩之。于是河东、华阴、冯翊、上洛防御使皆弃郡走。

纲　帝出奔蜀。

目　哥舒翰麾下来告急，上始惧，召宰相谋之。杨国忠首唱幸蜀之策，上然之，以崔光远为西京留守。既夕，命龙武大将军陈玄礼整比六军。黎明，上独与贵妃姊妹、皇子、妃、主、皇孙及亲近宦官、宫人出延秋门，妃、主、皇孙之在外者皆委之而去。

上至咸阳望贤宫，日向中，上犹未食，民献粝饭，杂以麦豆；皇孙辈争以手掬食之，须臾而尽。

有父老郭从谨进言曰：“禄山包藏祸心，固非一日；有告其谋者，陛下往往诛之，使得逞其奸逆，致陛下播越。是以先王务延访忠良以广聪明，盖为此也。臣犹记宋璟为相，数进直言，天下赖以安。自顷以来，在廷之臣以言为讳，阙门之外陛下皆不得知。草野之臣，必知有今日久矣，但九重严邃，区区之心无路上达。事不至此，臣何由得睹陛下之面而诉之乎！”上曰：“朕之不明，悔无所及！”慰谕而遣之。命军士散诣村落求食。夜将半，乃至金城县。

纲　次于马嵬，杨国忠及贵妃杨氏伏诛。

目　明日，至马嵬驿，将士饥疲，皆愤怒。陈玄礼以祸由杨国忠，欲诛之，因李辅国以告太子，未决。会吐蕃使者二十余人遮国忠马，诉以无食，军士呼曰：“国忠与胡虏谋反！”追杀之，以枪揭其首于驿门外，并杀韩国、秦国夫人。上闻喧哗，出门慰劳，令收队，军士不应。上使高力士问之，玄礼对曰：“国忠谋反，贵妃不宜供奉，愿陛下割恩正法。”上曰：“朕当自处之。”入门，倚杖倾头而立。久之，京兆司录韦谔前言曰：“今众怒难犯，安危在晷刻，愿陛下速决！”因叩头流血。上曰：“贵妃常居深宫，安知国忠反谋？”高力士曰：“贵妃诚无罪，然将士已杀国忠，而贵妃在陛下左右，岂敢自安！愿陛下审思之，将士安则陛下安矣。”上乃命力士引贵妃于佛堂缢杀之。舆尸寘驿庭，召玄礼等入观之。玄礼等乃免胄释甲，顿首谢罪，军士皆呼万岁，于是始整部伍为行计。国忠妻子及虢国夫人走陈仓，县令薛景仙诛之。

纲　发马嵬，留太子东讨贼。

目　明日，将发马嵬，朝臣惟韦见素一人，乃以韦谔为御史中丞，充置顿使。将士皆曰：“国忠将吏皆在蜀，不可往。”谔曰：“不如且至扶风，徐图去就。”众以为然，上乃从之。父老遮道请留，上命太子宣慰之。父老曰：“至尊既不肯留，某等愿帅子弟从殿下东破贼，取长安。若殿下与至尊皆入蜀，使中原百姓谁为之主？”须臾聚至数千人。太子不可，涕泣，跋马欲西。建宁王倓与李辅国执鞚谏曰：“逆胡犯阙，四海分崩，不因人情，何以兴复！殿下不如收西北边之兵，召郭、李举河北，与之并力东讨逆贼，克复二京，削平四海，使社稷危而复安，宗庙毁而更存，扫除宫禁以迎至尊，岂非孝之大者。何必区区温凊为儿女之恋乎！”广平王俶亦劝太子留。父老共拥太子马，不得行。太子乃使俶驰白上。上曰：“天也！”命分后军二千人及飞龙厩马从太子，谕之曰：“太子仁孝，可奉宗庙，汝曹善辅佐之。”又使谕太子曰：“汝勉之，勿以吾为念。西北诸胡，吾抚之素厚，汝必得其用。”且宣旨欲传位太子，太子不受。

纲　帝至扶风。

目　上至扶风，士卒流言不逊，陈玄礼不能制。会成都贡春彩十余万匹至，上命陈之于庭，召将士谕之曰：“肤昏耄，托任失人，致逆胡乱常，须远避其锋。卿等仓猝从朕，不得别父母妻子，茇涉至此，劳苦至矣，朕甚愧之。蜀路阻长，郡县褊小，人马众多，或不能供，今听卿等各还家，肤独与子孙、中官前行入蜀，亦足自达。今日与卿等诀别，可共分此彩以备资粮。若归，见父母及长安父老，为朕致意，各好自爱也！”因泣下沾襟。众皆哭曰：“臣等死生从陛下，不敢有贰！”上良久曰：“去留听卿。”自是流言始息。

纲　太子至平凉。

纲　帝至河池，以崔圆同平章事。

纲　陈仓令薛景仙杀贼将，克扶风而守之。

纲　贼将孙孝哲陷长安。

目　禄山不意上遽西幸，止崔乾祐兵留潼关，凡十日，遣孙孝哲将兵入长安，杀妃、主、皇孙数十人，王、侯、将、相扈从车驾家留长安者，诛及婴孩。陈希烈以晚节失恩，怨上，与张均、张垍等皆降于贼。禄山以希烈、垍为相，自余朝士皆授以官。于是贼势大炽。既陷长安，贼将日夜纵酒，专以声色宝贿为事，无复西出之意，故上得安行入蜀，太子北行亦无追迫之患。

纲　郭子仪、李光弼引兵入井陉。刘正臣袭范阳，不克。

目　郭子仪、李光弼闻潼关不守，引兵入井陉，留王俌守常山。刘正臣将袭范阳，未至，史思明击败之。

纲　帝至普安，以房琯同平章事。

目　上之发长安也，群臣多不知，至咸阳，谓高力士曰：“朝臣谁当来，谁不来？”对曰：“张均、张垍受恩最深，且连戚里，是必先来。时论皆谓房琯宜为相，陛下不用，又禄山尝荐之，恐或不来。”上曰：“事未可知。”及琯至，上问均兄弟，对曰：“臣帅与偕来，逗留不进；观其意，似有所蓄而不能言也。”上顾力土曰：“朕固知之矣。”即日以琯为相。陈希烈罢相，上许以垍代之，垍拜谢。既而不用，故垍怀怏怏。

纲　秋七月，太子即位于灵武，尊帝为上皇天帝，以裴冕同平章事。

目　初，太子至平凉，朔方留后杜鸿渐、水陆运使魏少游、判官崔漪、卢简、李涵相与谋曰：“平凉散地，非屯兵之所，灵武兵食完富，若迎太子至此，北收诸城兵，西发河、陇劲骑，南向以定中原，此万世一时也。”乃使涵奉笺于太子。会河西司马裴冕至平凉，亦劝太子之朔方。鸿渐自迎太子于平凉北境，说以兴复之计。少游盛治宫室，帏帐皆仿禁中，饮膳备水陆。太子至，悉命撤之。至是，冕、鸿渐等上太子笺，请遵马嵬之命，不许。笺五上，太子乃许之。是日，即位于灵武，尊帝为上皇天帝，大赦，改元。以杜鸿渐、崔漪并知中书舍人事，裴冕为中书侍郎、同平章事。

时文武官不满三十人，披草莱，立朝廷，制度草创，武人骄慢。大将管崇嗣在朝堂，背阙而坐，言笑自若，监察御史李勉奏弹之，系于有司。上特原之，叹曰：“吾有李勉，朝廷始尊。”

纲　上皇制：“以太子充天下兵马元帅，诸王分总天下节制。”

纲　上皇至巴西。以崔涣同平章事，韦见素为左相。

纲　李泌至灵武。

目　初，京兆李泌，幼以才敏著闻。玄宗欲官之，不可；使与太子为布衣交。杨国忠恶之，奏徙蕲春，后隐居颍阳。上自马嵬遣使召之，谒见于灵武。上大喜，出则联辔，寝则对榻，如为太子时，事无大小皆咨之，言无不从。上欲以泌为右相，泌固辞曰：“陛下待以宾友，则贵于宰相矣，何必屈其志！”上乃止。

纲　上皇至成都。

纲　令狐潮围雍丘，张巡击走之。

目　令狐潮攻雍丘。潮与张巡有旧，于城下相劳苦如平生。潮因说巡曰：“天下事去矣，足下坚守危城，欲谁为乎？”巡曰：“足下平生以忠义自许，今日之举，忠义何在！”潮惭而退。围守四十余日，朝廷声问不通。潮闻上皇已幸蜀，复以书招巡。大将六人，白巡以兵势不敌，且上存亡不可知，不如降贼。巡阳许诺。明日，堂上设天子画像，帅将士朝之，人人皆泣。引六将于前，责以大义，斩之。士心益劝。

城中矢尽，巡缚藁为人千余，被以黑衣，夜缒城下，潮兵争射之；得矢数十万。其后复夜缒人，贼笑不设备，乃以死士五百斫潮营；潮军大乱，焚垒而遁，追奔十余里。潮益兵围之。巡使郎将雷万春于城上与潮相闻，语未绝，贼弩射之，面中六矢而不动。潮疑其木人，使谍问之，乃大惊，遥谓巡曰：“向见雷将军，方知足下军令矣，然其如天道何！”巡谓之曰：“君未识人伦，焉知天道！”未几，出战，擒贼将十四人，斩首百余级。贼乃夜遁。自是，数击破贼军。分别其众，凡胡兵悉斩之；胁从者皆令归业。旬日间，民去贼来归者万余户。

纲　以颜真卿为工部尚书。

目　初，真卿闻李光弼下井陉，即敛军还平原。及闻郭、李西入，始复区处河北军事。以蜡丸达表于灵武。以真卿为工部尚书，兼御史大夫，领使如故，并致赦书，亦以蜡丸达之。真卿颁下诸郡，又遣人颁于河南、江、淮。由是诸道始知上即位于灵武，徇国之心益坚矣。

纲　八月，以郭子仪为灵武长史，李光弼为北都留守，并同平章事。

目　子仪等将兵五万，自河北至灵武，灵武军威始盛，人有兴复之望矣。光弼以景城、河间兵五千赴太原。其后上谓李泌曰：“今子仪、光弼已为宰相，若克两京，平四海，则无官以赏之，奈何？对曰：“古者有功，则锡以茅土，传之子孙。太宗欲复古制，大臣议论不同而止，由是赏功以官。夫以官赏功有二害，非才则废事，权重则难制。向使禄山有百里之国，亦惜之以遗子孙而不反矣。为今计，莫若疏爵土以赏功臣，则虽大国不过二三百里，可比今之小郡，岂难制哉！”上曰：“善。”

纲　回纥、吐蕃遣使请助讨贼。

纲　上皇以第五琦为江、淮租庸使。

目　贺兰进明遣参军第五琦入蜀奏事，琦言：“今方用兵，财赋为急。财赋所产，江、淮居多。乞假臣一职，可使军无乏用。”上皇以为租庸使。

纲　上皇遣使奉册宝如灵武。

目　灵武使者至蜀，上皇喜曰：“吾儿应天顺人，吾复何忧！”制：“自今改制敕为诰，表疏称太上皇。军国事皆先取皇帝进止，仍奏朕知；俟克复上京，朕不复预事。”命韦见素、房琯、崔涣奉传国宝及玉册诣灵武传位。

纲　禄山取长安乐工、犀、象诣洛阳。

目　初，上皇每酺宴，先设太常雅乐，继以鼓吹、胡乐、散乐、杂戏；又出宫人舞霓裳羽衣；又教舞马百匹，衔杯上寿；又引犀象入场，或拜，或舞。安禄山见而悦之，至是，命搜捕送洛阳。宴其群臣于凝碧池，盛奏众乐；梨园弟子往往歔欷泣下，贼皆露刃睨之。乐工雷海清不胜悲愤，掷乐器于地，西向恸哭。禄山怒，支解之。

禄山闻向日百姓乘乱多盗库物，既得长安，命大索三日，并其私财尽掠之。民间骚然，益思唐室。民间相传太子北收兵来取长安，日夜望之，或时相惊曰：“太子大军至矣！”则皆走，市里为空。贼望见北方尘起，辄惊欲走。京畿豪杰，往往杀贼官吏，遥应官军；诛而复起，相继不绝，贼不能制。至是，四门之外率为敌垒，贼兵力所及者，南不出武关，北不过云阳，西不过武功。江、淮奏请贡献之蜀、之灵武者，皆自襄阳取上津路抵扶风，道路无壅，皆薛景仙之功也。

纲　九月，以广平王俶为天下兵马元帅，李泌为侍谋军国元帅长史。

目　建宁王倓，英果有才略，上欲以为元帅。李泌曰：“建宁诚元帅才；然广平，兄也。若建宁功成，岂可使广平为吴太伯乎！”上曰：“广平，冢嗣也，何必以元帅为重！”泌曰：“广平未正位东宫。今天下艰难，众心所属，在于元帅，若建宁大功既成，陛下虽欲不以为储副，同立功者岂可已乎！太宗、上皇，即其事也。”乃以广平王俶为元帅，诸将皆属。倓闻之，谢泌曰：“此固倓之心也！”

上与泌出行军，军士指之，窃言曰：“衣黄者，圣人也。衣白者，山人也。”上闻之，以告泌，曰：“艰难之际，不敢相屈以官，且衣紫袍以绝群疑。”泌不得已，受之；上笑曰：“既服此，岂可无名称！”出怀中敕，以泌为侍谋军国元帅府行军长史。泌固辞，上曰：“朕非敢相臣，以济艰难耳。俟贼平，任行高志。”泌乃受。

纲　同罗叛，遣郭子仪发兵讨破之。

纲　遣使征兵回纥。

纲　帝如彭原。

目　李泌劝上“且幸彭原，俟西北兵将至，进幸扶风以应之；于时庸调亦集，可以赡军。”上从之。

至彭原，廨舍隘狭，上与张良娣博打子，声闻于外。李泌言诸军奏报停壅，上乃潜令刻干树鸡为子，不欲有声。良娣以是怨泌。

纲　宝册至自成都。

目　韦见素等至自成都，奉上宝册，上不肯受，曰：“比以中原未靖，权总百官，岂敢乘危，遽为传袭！”群臣固请，上不许，寘于别殿，朝夕事之，如定省之礼。

上以见素本附杨国忠，意薄之；素闻房琯名，虚心待之。琯见上言时事，辞情慷慨，上为改容，由是军国事多谋于琯。琯亦以天下为己任，知无不为；诸将拱手避之。

上皇赐张良娣七宝鞍，李泌曰：“今四海分崩，当以俭约示人，良娣不宜乘此。请撤其珠玉付库吏，以赏战功。”上遽从之。建宁王倓泣于廊下，上惊，问之，对曰：“臣比忧祸乱未已，今陛下从谏如流，不日当见陛下迎上皇还长安，是以喜极而悲耳。”

上又谓泌曰：“良娣，上皇所念。肤欲使正位中宫，何如？”对曰：“陛下在灵武，以群臣望尺寸之功，故践大位，非私己也。至于家事，宜待上皇之命，不过晚岁月之间耳。”良娣由是恶泌及倓。

上尝从容与泌语及李林甫，欲敕诸将克长安日，发其冢，焚骨扬灰。泌曰：“陛下方定天下，奈何仇死者！彼枯骨何知，徒示圣德之不弘耳。且方今从贼者，皆陛下之仇也，若闻此举，恐阻其自新之心。”上不悦，曰：“此贼昔日百方危朕，奈何矜之！”对曰：“臣岂不知此！顾以上皇春秋高，闻陛下此敕，必以为用韦妃之故。万一感愤成疾，是陛下以天下之大，不能安君亲也。”言未毕，上流涕被面曰：“朕不及此。”

纲　制谏官言事勿白宰相。

纲　冬十月朔，日食既。

纲　加第五琦山南等道度支使。

目　琦作榷盐法，用以饶。

纲　以房琯为招讨节度等使，与贼战于陈涛斜，败绩。

目　房琯喜宾客，好谈论，多引拔知名之士，而轻鄙庸俗，人多怨之。北海太守贺兰进明诣行在，上命琯以为御史大夫，琯以为摄御史大夫。进明入谢，上怪之，进明因言与琯有隙，且曰：“晋用王衍为三公，祖尚浮虚，致中原板荡。今房琯专为迂阔大言以立虚名，所引用皆浮华之党，真王衍之比也！陛下用为宰相，恐非社稷之福。”上由是疏之。

琯请自将兵复两京，上许之。琯请以李揖为司马，刘秩为参谋，悉以戎务委之。曰：“贼曳落河虽多，安能当我刘秩！”二人皆书生，不闲军旅。遇贼将安守忠于咸阳之陈涛斜。琯效古法，用车战，以牛车二千乘，马步夹之；贼顺风鼓噪，牛皆震骇。纵火焚之，人畜大乱，死伤四万余人。上大怒。李泌为之营救，上乃宥之，待琯如初。

纲　史思明攻陷河北诸郡，饶阳裨将张兴死之。

目　史思明陷河间、景城，又使其将攻平原，颜真卿力不敌，弃郡走。思明攻清河、博平，皆陷之。进围信都，乌承恩以城降。

饶阳裨将张兴，力举千钧，性复明辨；贼攻饶阳，弥年不能下。及诸郡皆陷，思明并力围之，外救俱绝，城陷。擒兴，谓曰：“将军真壮士，能与我共富贵乎？”兴曰：“兴，唐之忠臣，固无降理。今数刻之人耳，愿一言而死。”思明曰：“试言之。”兴曰：“主上待禄山，恩如父子，群臣莫及，不知报德，乃兴兵指阙，涂炭生人。大丈夫不能剪除凶逆，乃北面为之臣乎，且足下所以从贼，求富贵耳，雠如燕巢于幕，岂能久安！何如乘间取贼，转祸为福，长享富贵，不亦美乎！”思明怒，锯杀之，骂不绝口，以至于死。思明还博陵。

纲　回纥遣葛逻支将兵入援。十一月，与郭子仪合击同罗，破之。

纲　十二月，安禄山遣兵陷颍川，执太守薛愿、长史庞坚，杀之。

目　上问李泌：“今敌强如此，何时事定？”对曰：“以臣料之，不过二年，天下无寇矣。”上曰：“何故？”对曰：“贼之骁将不过史思明、安守忠、田乾真、张忠志、阿史那承庆等数人而已。今若令李光弼自太原出井陉，郭子仪自冯翊入河东，则思明、忠志不敢离范阳、常山，守忠、乾真不敢离长安，是以两军絷其四将也，从禄山者独承庆耳。愿敕子仪勿取华阴，使两京之道常通，陛下军于扶风，与子仪、光弼互出击之，彼救首则击其尾，救尾则击其首，使贼往来数千里，疲于奔命，我常以逸待劳，贼至则避其锋，去则乘其弊，不攻城，不遏路。来春复命建宁为范阳节度大使，并塞北出，与光弼南北掎角以取范阳，覆其巢穴。贼退则无所归，留则不获安，然后大军四合而攻之，必成擒矣。”上悦。

张良娣与李辅国相表里，皆恶泌。建宁王倓谓泌曰：“先生举倓于上，得展臣子之效，无以报德，请为先生除害。”泌曰：“何也？”倓以良娣为言。泌曰：“此非人子所言，愿王置之。”倓不从。

纲　张巡移军宁陵，与贼将杨朝宗战，大破之。

纲　于阗王胜将兵入援。

目　胜闻乱，使弟曜摄国事，自将兵五千入援。上嘉之，以为殿中监。





纲鉴易知录卷五一


唐纪


肃宗皇帝


纲　丁酉，二载，春正月，上皇以李麟同平章事，命崔圆赴彭原。

纲　安庆绪杀禄山。

目　禄山自起兵以来，目渐昏，至是不复睹物；又病疽，性益躁暴，左右使令，小不如意，动加箠挞，或时杀之。严庄虽贵用事，亦不免箠挞，阉竖李猪儿被挞尤多，左右人不自保。既而嬖妾生子庆恩，欲以代庆绪。庆绪惧，庄谓之曰：“事有不得已者，时不可失。”庆绪从之。又谓猪儿曰：“汝不行大事，死无日矣！”猪儿亦许诺。庄与庆绪夜持兵立帐外，猪儿执刀直入帐中，斫禄山腹，遂死。庄宣言禄山疾亟，立庆绪为太子，袭伪号，然后发丧。

纲　杀建宁王倓。

目　李辅国本飞龙小儿，粗闲书计，上委信之。辅国外恭谨而内狡险，见张良娣有宠，阴附之。建宁王倓数于上前诋讦二人罪恶，二人谮之曰：“倓恨不得为元帅，谋害广平王。”上怒，赐倓死。于是广平王俶内惧，谋去辅国及良娣。李泌曰：“王不见建宁之祸乎？但尽人子之孝。良娣妇人，委曲顺之，亦何能为！”

纲　帝如保定。

纲　贼将尹子奇寇睢阳。张巡入睢阳，与许远拒却之。

目　安庆绪以子奇为河南节度使。子奇以兵十三万趣睢阳，许远告急于张巡，巡自宁陵引兵入睢阳。巡有兵三千人，与远兵合，合六千八百人。贼悉众逼城，巡督励将士，昼夜苦战，一日或二十合。凡十六日，擒贼将六十余人，杀士卒二万余，众气自倍。远谓巡曰：“远懦不习兵，公智勇兼济；远请为公守，公请为远战。”自是之后，远但调军粮，修战具，居中应接而已，战斗筹划，一出于巡；贼遂夜遁。

纲　郭子仪平河东，贼将崔乾祐败走。

纲　二月，帝至凤翔。

目　上至凤翔旬日，陇右、河西、安西、西域兵皆会，江、淮庸、调亦至。长安人闻车驾至，从贼中自拔而来者，日夜不绝。李泌请如前策，遣安西、西域之众并塞东北，取范阳。上曰：“朕切于晨昏之恋，不能待此决矣。”

纲　庆绪使史思明守范阳。

目　庆绪以史思明为范阳节度使。先是安禄山得两京珍货，悉输范阳。思明拥强兵，据富资，益骄横，浸不用庆绪之命；庆绪不能制。

纲　三月，韦见素、裴冕罢，征苗晋卿为左相。

纲　上皇遣中使祭始兴文献公张九龄。

目　上皇思张九龄之先见，为之流涕，遣中使至曲江祭之，厚恤其家。

纲　尹子奇复寇睢阳，张巡击走之。

目　尹子奇复引兵攻睢阳。张巡谓将士曰：“吾受国恩，所守，正死耳。但念诸君捐躯力战而赏不酬勋，以此痛心耳。”将士皆激励请奋。巡乃椎牛飨士，尽军出战。贼望见兵少，笑之。巡执旗，帅诸将直冲贼阵，贼乃大溃。明日，贼又合军至城下，巡出战，昼夜数十合，屡摧其锋，而贼攻围益急，巡于城中夜鸣鼓严队，若将出击者；贼闻之，达旦儆备。既明，巡乃寝兵绝鼓。贼以飞楼瞰城中，无所见，遂解甲休息。巡与南霁云、雷万春等十余将各将五十骑开门突出，直冲贼营，斩贼将五十余人，杀士卒五千余人。巡欲射子奇而不识，剡蒿为矢，中者喜谓巡矢尽，走白子奇，乃得其状。使霁云射之，中其左目，几获之，子奇乃走。

纲　夏四月，以郭子仪为司空、天下兵马副元帅，与贼战于清沟，败绩。

目　初，关内节度使王思礼军武功，贼安守忠等攻之。兵马使郭英乂战不利，思礼退军扶风，贼游兵至大和关，去凤翔五十里，凤翔大骇。上以子仪为司空、副元帅。子仪将兵赴凤翔，贼李归仁以铁骑五千邀之；子仪使其将仆固怀恩等伏兵击之，杀伤略尽。安守忠伪遁，子仪悉师逐之。贼以骁骑九千为长蛇阵，官军击之，首尾为两翼，夹击，官军大溃。子仪退保武功。

是时，府库无蓄积，朝廷专以官爵赏功，诸将出征，皆给空名告身，听临事注名，有至开府、特进、异姓王者。诸军但以职任相统摄，不复计官爵高下。及是，复以官爵收散卒，由是官爵轻而货重，大将军告身一通，才易一醉。凡应募入军者，一切衣金紫，名器之滥，至是而极焉。

纲　房琯罢，以张镐同平章事。

目　琯性高简，时国家多难，而琯不以职事为意，日与刘秩、李揖高谈释、老，或听门客董庭兰鼓琴，庭兰因是大招权利。御史劾之，罢为太子少师。以镐同平章事。上常使僧数百人为道场于内，镐谏曰：“帝王当修德以弭乱，未闻饭僧可致太平也！”上然之。

纲　贬郭子仪为左仆射。

目　子仪诣阙请自贬，以为左仆射。

纲　秋七月，尹子奇复寇睢阳。

目　子奇复征兵数万，攻睢阳。城中食尽，将士人廪米日一合，杂以茶纸、树皮为食。士卒消耗至千六百人，皆饥病不堪斗，遂为贼所围。时许叔冀在谯郡，尚衡在彭城，贺兰进明在临淮，皆拥兵不救。城中日蹙，巡乃令南霁云犯围而出，告急于临淮。进明爱霁云勇壮，具食延之，霁云泣曰：“睢阳之人不食月余矣！霁云虽欲独食，且不下咽。大夫坐拥强兵，曾无分灾救患之意，岂忠臣义士之所为乎！”因啮落一指，以示进明曰：“霁云既不能达主将之意，请留一指以示信归报。”座中皆为泣下。霁云去至宁陵，与城使廉坦同将步骑三千人，且战且行，至城下，大战，坏贼营，死伤之外，仅得千人入城。城中将吏知无救，皆恸哭。贼围益急。

初，房琯为相，恶进明，以为河南节度使，而以许叔冀为之都知兵马使，俱兼御史大夫，叔冀遂不受其节制。故进明不敢分兵，非惟疾巡、远功名，亦惧为叔冀所袭也。

纲　九月，广平王俶、郭子仪收复西京。

目　上劳飨诸将，遣攻长安，谓郭子仪曰：“事之济否，在此行也！”对曰：“此行不捷，臣必死之。”回纥怀仁可汗遣其子叶护等将精兵四千余人来至凤翔；广平王俶将朔方等军及回纥、西域之众十五万，发凤翔。俶见叶护，约为兄弟，叶护大喜，谓俶为兄。至长安城西，陈于香积寺北沣水之东。李嗣业为前军，郭子仪为中军，王思礼为后军。贼将十万陈于其北，李归仁出挑战，官军逐之，逼于其陈；贼军齐进，官军却。李嗣业帅前军各执长刀，如墙而进，身先士卒，所向摧靡。贼伏精骑于陈东，欲袭官军之后，侦者知之，仆固怀恩引回纥就击，尽杀之。李嗣业又与回纥出贼陈后，与大军夹击，自午至酉，斩首六万级，贼遂大溃。安守忠、李归仁与张通儒、田乾真等皆遁。大军入西京。

初，上欲速得京师，与回纥约曰：“克城之日，土地、士庶归唐，金帛、子女归回纥。”至是，叶护欲如约。广平王俶拜于叶护马前曰：“今始得西京，若遽俘掠，则东京之人皆为贼固守，不可复取矣，愿至东京乃如约。”叶护惊跃下马答拜，曰：“当为殿下径取东京。”即与仆固怀恩引回纥、西域之兵自城南过，营于浐水之东。军、民、胡虏见俶拜者皆泣曰：“广平王真华、夷之主！”上闻之喜曰：“朕不及也！”俶整众入城，百姓老幼夹道欢呼悲泣。俶留长安，镇抚三日，引大军东出。

纲　遣使请上皇还京师。

目　捷书至凤翔，上即日遣中使啖庭瑶奏上皇。召李泌曰：“朕已表请上皇东归，朕当还东宫，复修人子之职。”泌曰：“上皇不来矣。”上惊，问故。泌曰：“理势自然。”上曰：“为之奈何？”泌曰：“今请更为群臣贺表，言自马嵬请留，灵武劝进，及今成功，圣上思恋晨昏，请速还京师就孝养之意，则可矣。”上即使泌草表。立命中使奉以入蜀，因就泌饮酒，同榻而寝。泌曰：“臣今报德足矣，复为闲人，何乐如之！”上曰：“朕与先生久同忧虑，今方同乐，奈何遽去！”泌曰：“臣有五不可留，愿陛下听臣去，免臣于死。”上曰：“何谓也？”对曰：“臣遇陛下太早，陛下任臣太重，宠臣太深，臣功太高，亦太奇。此其所以不可留也。”上曰：“且眠矣，异日议之。”对曰：“陛下不听臣去，是杀臣也。”上曰：“不意卿疑朕如此，岂朕而办杀卿邪！”对曰：“陛下不办杀臣，故臣求归；若其既办，臣安得复言！且杀臣者，非陛下也，乃‘五不可’也。陛下向日待臣如此，臣于事犹有不敢言者，况天下既安，臣敢言乎！”上良久曰：“卿以朕不从卿北伐之谋乎！”对曰：“非也，乃建宁耳。”曰：“建宁为小人所教，欲害其兄，图继嗣，朕以社稷大计，不得已而除之，卿不知邪？”对曰：“若有此心，广平当怨之。广平每与臣言其冤，辄流涕呜咽。且陛下昔欲用建宁为元帅，臣请用广平。建宁若有此心，当深憾臣；而以臣为忠，益相亲善，陛下以此可察其心矣。”上乃泣下曰：“先生言是也。然既往不咎，朕不欲闻之。”泌曰：“臣非咎既往，乃欲陛下慎将来耳。昔天后有四子，长曰太子弘，天后方图称制，恶其聪明，鸩杀之，立次子贤。贤内忧惧，作黄台瓜辞，冀以感悟天后。天后不听，贤亦废死。其辞曰：‘种瓜黄台下，瓜熟子离离。一摘使瓜好，再摘使瓜稀，三摘犹为可，四摘抱蔓归！’今陛下已一摘矣，慎无再摘！”上愕然曰：“安有是哉！朕当书绅。”对曰：“陛下但识之于心，何必形于外也！”是时广平王有大功，良娣忌而谮之，故泌言及之。泌复固请归山，上曰：“俟将发此议之。”其后成都使还，言上皇初得上表，彷徨不能食，欲不归；及群臣表至，乃大喜，命食作乐，下诰定行日。上召李泌告之曰：“皆卿力也。”

纲　冬十月，尹子奇陷睢阳，张巡、许远死之。

目　尹子奇久围睢阳，城中食尽，议弃城东走。张巡、许远谋曰：“睢阳，江、淮之保障，若弃之去，贼必乘胜长驱，是无江、淮也。且我众饥羸，走必不达。古者战国诸侯，尚相救恤，况密迩群帅乎！不如坚守以待之。”茶纸既尽，遂食马；马尽，罗雀掘鼠；雀鼠又尽，巡出爱妾，杀以食士。城中知必死，莫有叛者，所余才四百人。贼登城，将士病，不能战。巡西向再拜曰：“臣力竭矣，生既无以报陛下，死当为厉鬼以杀贼！”城遂陷，巡、远俱被执。子奇问曰：“闻君每战眥裂齿碎，何也？”巡曰：“吾志吞逆贼，但力不能耳。”子奇以刀抉视之，所余才三四。并南霁云、雷万春等三十六人皆被杀。巡且死，颜色不乱。生致许远于洛阳。

巡初守睢阳时，卒仅万人，城中居人亦且数万，巡一见问姓名，其后无不识者。前后大小战凡四百余，杀贼卒十二万人。巡行兵不依古法，教战陈，令本将各以其意教之。人或问其故，巡曰：“今与胡虏战，云合乌散，变态不恒，数步之间，势有同异。临期应猝，在于呼吸之间，而动询大将，事不相及，非知兵之变者也。故吾使兵识将意，将识士情，投之而往，如手之使指。兵将相习，人自为战，不亦可乎！”器械、甲仗皆取之于敌，未尝自修。推诚待人，无所疑虑；临危应变，出奇无穷；号令明，赏罚信，与众共甘苦寒暑，故下争致死力。

张镐闻睢阳围急，倍道亟进，且檄谯郡太守闾丘晓救之；晓不受命。镐至睢阳，城已陷三日矣。镐召晓，杖杀之。

纲　广平王俶、郭子仪等收复东京。

目　张通儒等收余众走保陕，安庆绪悉发洛阳兵，使严庄将之，就通儒以拒官军。子仪等与贼遇于新店，贼依山而陈，子仪等初与之战，不利。回纥自南山袭其背，于黄埃中发十余矢。贼惊顾曰：“回纥至矣！”遂溃。官军与回纥夹击之，贼大败走。仆固怀恩等分道追之。庆绪帅其党走河北；杀所获唐将哥舒翰、程千里等三十余人而去。许远死于偃师。

广平王俶入东京。回纥纵兵大掠，意犹未厌，俶患之。父老请率罗锦万匹以赂回纥，回纥乃止。

纲　李泌归衡山。

目　泌求归山不已，上固留之，不能得，乃听归衡山。敕郡县为筑室于山中，给三品料。

纲　帝发凤翔，遣韦见素奉迎上皇。

纲　严庄来降，以为司农卿。

纲　陈留人杀尹子奇，举城降。

纲　帝入西京。上皇发蜀郡。

纲　安庆绪走保邺郡。

纲　以甄济为秘书郎，苏源明知制诰。

目　初，汲郡甄济有操行，隐居青岩山，安禄山为采访使，奏掌书记。济察禄山有异志，诈得风疾，舁归家。禄山反，使蔡希德引行刑者二人，封刀召之，济引首待刃；希德以实病白禄山，乃免。后庆绪亦使强舁至洛阳，会官军平东京，济起，诣军门上谒。俶遣诣京师，上命馆之于三司，令受贼官爵者列拜以愧其心，以济为秘书郎。

国子司业苏源明亦称病不受禄山官，上擢为考功郎中、知制诰。

纲　十二月，上皇还西京。

目　上皇至凤翔，命悉以兵甲输郡库。上发精骑三千奉迎。

上皇至咸阳，上备法驾迎于望贤宫。上皇发行宫，上乘马前引，不敢当驰道。上皇入御含元殿，慰抚百官；乃诣长乐殿谢九庙主，恸哭久之；即日出居兴庆宫。上累表请避位还东宫，上皇不许。

纲　立广平王俶为楚王。加郭子仪司徒，李光弼司空，功臣进阶赐爵有差。

纲　追赠死节之士。

目　李憕、卢奕、颜杲卿、袁履谦、许远、张巡、张介然、蒋清、庞坚等皆加追赠官，其子孙、战亡之家，给复三载。

议者或罪张巡以守睢阳不去，与其食人，曷若全人。其友人李翰为之作传，表上之，曰：“巡以寡击众，以弱制强，保江、淮以待陛下之师，其功大矣。且巡所以固守者，以待诸军之救也。救不至而食尽，既尽而及人，岂其素志哉！设使守城之初已有食人之计，损数百人以全天下，臣犹曰功过相掩，况非其素志乎！”众议由是始息。

纲　复郡名、官名。

纲　以良娣张氏为淑妃。

纲　史思明、高秀岩各以所部来降。

目　安庆绪忌思明之强，遣阿史那承庆、安守忠往征兵，因密图之。承庆、守忠以五千劲骑自随，至范阳，思明引入内厅乐饮，别遣人收其甲兵。囚承庆等，遣其将窦子昂奉表以所部十三郡及兵八万来降，河东节度使高秀岩亦以所部来降。上大喜，以思明为归义王、范阳节度使，遣内侍李思敬与乌承恩往宣慰，使将所部兵讨庆绪。承恩所至，宣布诏旨，沧、瀛、安、深、德、棣等州皆降，虽相州未下，河北率为唐有矣。

纲　制陷贼官以六等定罪。

目　诸陷贼官以六等定罪，重者刑之于市，次赐自尽，次杖一百，次三等流、贬。斩达奚珣等十八人，陈希烈等七人赐自尽。上欲免张均、张垍死，上皇不可，上叩头流涕曰：“臣非张说父子，无有今日。若不能活均、垍死，何面目见说于九泉。”上皇曰：“垍，为汝长流岭南；均为贼毁吾家事，决不可活。”上泣而从命。

纲　戊戌，乾元元年，春正月，上皇加帝尊号，帝复上上皇尊号。

纲　二月，以李辅国兼太仆射。

目　辅国依附张淑妃，势倾朝野。

纲　贼将能元皓举所部来降。

纲　大赦，改元。

目　尽免百姓今载租、庸，复以载为年。

纲　三月，徙楚王俶为成王。立淑妃张氏为皇后。

纲　夏五月，停采访使，改黜陟使为观察使。

纲　张镐罢。

目　镐闻史思明请降，上言：“思明凶险，因乱窃位，人面兽心，难以德怀，愿勿假以威权。”又言：“滑州防御使许叔冀，狡猾多诈，临难必变，请征入宿卫。”上以镐为不切事机，罢为荆州防御使。

纲　立成王俶为皇太子，更名豫。

目　张后生兴王佋，才数岁，欲以为嗣，上疑未决，从容谓知制诰李揆曰：“成王长，且有功，朕欲立为太子，卿意如何？”揆再拜贺曰：“此社稷之福，臣不胜大庆。”上意始决。

纲　崔圆、李麟罢，以王玙同平章事。

纲　赠颜杲卿太子太保，谥曰忠节。

纲　六月，立太一坛。

纲　史思明反，杀范阳副使乌承恩。

目　李光弼以史思明终当叛乱，而乌承恩为思明所亲信，阴使图之。又劝上以承恩为范阳节度副使，赐阿史那承庆铁券，令共图思明。上从之。承恩多以私财募部曲，又数衣妇人服诣诸将说诱之，思明闻而疑之。会承恩入京师，上使内侍李思敬与俱宣慰范阳。谋泄，思明执承恩，索其装囊，得铁券及光弼牒，思明遂杀承恩，因思敬表言之。上遣中使慰谕思明曰：“此非朝廷与光弼之意，皆承恩所为，杀之甚善。”思明表求诛光弼。

纲　秋七月，初铸大钱。

目　铸当十大钱，文曰“乾元重宝”。

纲　郭子仪、李光弼入朝。八月，以子仪为中书令，光弼为侍中。

纲　命郭子仪等九节度讨安庆绪，以宦官鱼朝恩为观军容使。

目　安庆绪之初至邺也，犹据七郡，兵粮丰备，专以缮台沼、酣饮为事。上命朔方郭子仪及淮西鲁炅，兴平李奂，滑濮许叔冀，镇西、北庭李嗣业，郑蔡季广琛，河南崔光远七节度使讨之；又命河东李光弼、泽潞王思礼二节度使，将所部兵助之。上以子仪、光弼皆元帅，难相统属，故不置元帅，但以宦官鱼朝恩为观军容宣慰处置使。观军容之名自此始。

纲　冬十月，郭子仪等拔卫州，遂围邺城。

纲　以侯希逸为平卢节度副使。

目　平卢节度使王玄志卒，上遣中使往抚慰将士，因就察军中所欲立者，授以旌节。高丽人李怀玉为裨将，杀玄志之子，推侯希逸为军使。朝廷因以希逸为节度副使。节度使由军士废立自此始。

纲　己亥，二年，春正月，史思明自称燕王。

纲　镇西节度使李嗣业卒于军。

纲　二月，月食既。

目　先是百官请加皇后尊号，上以问中书舍人李揆，对曰：“自古皇后无尊号，惟韦后有之，岂足为法！”上惊曰：“庸人几误我！”会月食，事遂寝。后与李辅国相表里，干预政事，上颇不悦，而无如之何。

纲　三月，九节度之兵溃于相州。

目　郭子仪等九节度围邺城，庆绪坚守以待思明。而官军无统御，进退无所禀；城久不下，上下解体。思明引大军直抵城下，刻日决战。官军步骑六十万陈于安阳河北，李光弼、王思礼、许叔冀、鲁炅先战，杀伤相半；郭子仪承其后，未及布陈，大风忽起，吹沙拔木，天地昼晦，咫尺不辨，两军大惊，官军溃而南，贼溃而北，子仪断河阳桥，保东京。战马万匹，惟有三千；甲仗十万，遗弃殆尽。诸道兵溃归。

纲　史思明杀安庆绪，还范阳。

纲　苗晋卿、王玙罢，以李岘、李揆、吕、第五琦同平章事。

纲　以郭子仪为东畿等道元帅。

纲　夏四月，史思明僭号。

纲　制停口敕处分。

目　初，李辅国自上在灵武，侍直帷幄，宣传诏命。及还京师，制敕必经辅国押署，然后施行，宰相百司皆因辅国关白，口为制敕，付外施行。御史台、大理寺重囚，或推断未毕，辅国一时纵之，莫敢违者。李揆见之，执子弟礼，谓之“五父”。及李岘为相，于上前叩头，论制敕应出中书，具陈辅国专权乱政之状，上感悟，制：“停口敕处分。诸务各归有司。或有追摄，须经台府。”辅国由是忌岘。

纲　五月，贬李岘为蜀州刺史。

纲　秋七月，召郭子仪还京师，以李光弼为朔方节度使、兵马元帅。

目　鱼朝恩恶郭子仪，因其败，短之于上。上召子仪还京师，以李光弼代之。士卒涕泣，遮中使请留子仪。子仪绐之曰：“我饯中使耳，未行也。”因跃马而去。光弼以骑五百驰赴东都，夜，入其军。光弼治军严整，始至，号令一施，士卒、壁垒、旌旗、精彩皆变。是时朔方将士乐子仪之宽，惮光弼之严。

纲　以王思礼为河东节度使。

纲　赐仆固怀恩爵太宁郡王。

目　怀恩从郭子仪为前锋，勇冠三军，前后战功居多，故赏之。

纲　八月，更铸大钱。

纲　冬十月，李光弼与史思明战于河阳，大败之。

目　史思明至汴州，节度使许叔冀与战不胜，遂降之。思明乘胜西攻郑州，李光弼至洛阳，牒河南尹帅吏民避贼，而帅军士诣河阳。光弼夜至河阳，按阅守备，部分士卒，无不严办。

思明入洛阳，城空，无所得。遂引兵攻河阳，使骑将刘龙仙挑战，慢骂光弼。光弼顾诸将曰：“谁能取彼？”仆固怀恩请行。光弼曰：“此非大将所为。”裨将白孝德请挺身取之。光弼壮其志，因问所须。对曰：“愿选五十骑为后继，而请大军鼓噪以增气。”光弼抚其背而遣之。孝德挟二矛，策马乱流而进。半涉，怀恩贺曰：“克矣。”光弼曰：“何以知之？”对曰：“观其揽辔安闲，是以知之。”龙仙易之，慢骂如初。孝德瞋目大呼，运矛跃马搏之。城上鼓噪，五十骑继进。龙仙走堤上。孝德追及，斩之以归。

思明有良马千余匹，每日出于河南渚浴之，循环不休。光弼命索军中牝马，得五百匹，絷其驹而出之，思明马见之，悉浮渡河，尽驱入城。

思明屯兵于河清，欲绝光弼粮道，光弼军于野水渡以备之。既夕，还河阳，留兵千人，使将雍希颢守其栅，曰：“贼将高庭晖、李日越皆万人敌也，至勿与之战。降，则与之俱来。”诸将莫谕其意，皆窃笑之。既而思明果谓日越曰：“李光弼长于凭城，今出在野，汝以铁骑宵济，为我取之。不得，则勿返。”日越将五百骑晨至栅下，问曰：“司空在乎？”希颢曰：“夜去矣。”日越曰：“失光弼而得希颢，吾死必矣。”遂请降。希颢与之俱见光弼，光弼厚待之，任以心腹。高庭晖闻之，亦降。或问光弼：“降二将，何易也？”光弼曰：“思明常恨不得野战，闻我在外，以为必可取。日越不获我，势不敢归。庭晖才勇过于日越，闻日越被宠任，必思夺之矣。”

思明复攻河阳，时光弼屯中戢。贼将周挚攻之，光弼以短刀置靴中，曰：“战，危事。吾，国之三公，不可死贼手，万一不利，诸君死敌，我自刭，不令诸君独死也。”郝廷玉、仆固怀恩更前决战，诸将齐进致死，呼声动天地，贼众大溃，思明及挚皆遁去。

纲　庚子，上元元年，春正月，以李光弼为太尉兼中书令。

纲　夏闰四月，以王思礼为司空。

纲　五月，以苗晋卿行侍中。

纲　晋卿练达吏事，而谨身固位，时人比之胡广。

纲　以刘晏为户部侍郎，充度支、铸钱、盐铁等使。

纲　六月，敕小钱一当十，其重轮者当三十。

目　三品钱行浸久，属岁荒，米斗至钱七千，人相食。乃敕开元钱与乾元小钱皆当十，其重轮者当三十。

纲　秋七月，李辅国迁太上皇于西内。

目　上皇爱兴庆宫，自蜀归即居之。陈玄礼，高力士侍卫。上皇多御长庆楼，父老过者往往瞻拜，呼万岁，上皇常于楼下置酒食赐之，又尝召将军郭英乂等上楼赐宴。李辅国言于上曰：“上皇居兴庆宫，日与外人交通，玄礼、力士谋不利于陛下。臣不敢不以闻。”上泣曰：“圣皇慈仁，岂容有此！”对曰：“上皇固无此意，其如群小何！陛下当为社稷大计，消乱于未萌，岂得徇匹夫之孝！且兴庆浅露，非至尊所宜居。大内深严，奉迎居之，有何不可。”上泣不应。会上不豫，辅国矫称上语，迎上皇游西内，辅国将射生五百骑，露刃遮道，奏曰：“皇帝以兴庆宫湫隘，迎上皇迁居西内。”上皇惊，几坠马。遂如西内。刑部尚书颜真卿首帅百寮上表，请问上皇起居；辅国恶之，奏贬蓬州长史。高力士流巫州，陈玄礼勒致仕。上皇日以不怿，因不茹荤，辟谷，浸以成疾。其后上稍悔寤，恶辅国，欲诛之，畏其握兵，竟不能决。

纲　命郭子仪出镇邠州。

纲　制：“郭子仪统诸道兵取范阳，定河北。”不果行。

目　制下旬日，为鱼朝恩所沮，事竟不行。

纲　辛丑，二年，春二月，李光弼与史思明战于邙山，败绩。河阳、怀州皆陷。

目　或言：“洛中将士皆燕人，久戍思归，上下离心，急击之，可破也。”鱼朝恩以为信然，屡言之，上敕李光弼等进取东京。光弼奏：“贼锋尚锐，末可轻进。”仆固怀恩勇而愎，麾下皆蕃、汉劲卒，恃功，多不法。光弼一裁之以法，怀恩不悦，乃附朝恩，言东都可取。由是中使相继督光弼出师，光弼不得已，将兵会朝恩等攻洛阳。陈于邙山，光弼命依险而陈，怀恩陈于平原，光弼曰：“依险则可进可退；若陈平原，战而不利则尽矣。思明不可忽也。”命移于险，怀恩复止之。史思明乘其未定，薄之，官军大败。走保闻喜，河阳、怀州皆没于贼。朝廷闻之，大惧，益兵屯陕。

纲　贬李揆为袁州长史，以萧华同平章事。

纲　三月，史朝义杀史思明。

目　史思明猜忍好杀，群下人不自保。朝义，其长子也，无宠。爱少子朝清，使守范阳。常欲杀朝义立朝清为后。既破李光弼，欲乘胜西入关，使朝义袭陕，自将大军继之。朝义数进兵，皆败。思明诟怒，欲斩之。朝义忧惧，召思明宿卫将曹将军者与之谋，遂以兵入，射思明，杀之。朝义即伪位，使人至范阳杀朝清。

纲　贬李光弼为开府仪同三司。

纲　夏四月，复以李光弼为太尉，统八道行营，镇临淮。

纲　秋七月朔，日食既，大星皆见。

纲　八月，加李辅国兵部尚书。

目　辅国求为宰相，上曰：“以卿之功，何官不可为，其如朝望未孚何！”辅国乃讽仆射裴冕等使荐己。冕曰：“吾臂可断，宰相不可得！”上大悦；辅国衔之。

纲　九月，置道场于三殿。

目　上以天成地平节，于三殿置道场，以宫人为佛菩萨，北门武士为金刚神王，召大臣膜拜围绕。

纲　制去尊号及年号，以建子月为岁首。

纲　制除五品以上官，令举一人自代。

纲　冬建子月，受朝贺，如正旦仪。

纲　以元载为度支、盐铁、转运等使。

纲　上朝太上皇于西内。

目　先是山人李唐见上，上方抱幼女，谓唐曰：“朕念之，卿勿怪也。”对曰：“太上皇思见陛下，计亦如陛下之念公主也。”上泫然泣下，然畏张后，不敢诣西内，至是始往朝。

纲　壬寅，宝应元年，春建卯月，河东军乱，杀其节度使邓景山。

目　初，管崇嗣代王思礼为河东节度使，为政宽弛。上以邓景山代之。有裨将抵罪当死，诸将请之，不许；其弟请代之，亦不许；请入一马以赎罪，乃许之。诸将怒曰：“我辈曾不及一马乎！”遂杀景山。上以景山抚御失所，以致乱，遣使慰谕以安之。诸将请以兵马使辛云京为节度使，从之。

纲　行营兵杀都统李国贞、节度使荔非元礼。

纲　绛州粮赐不充，朔方行营都统李国贞屡以状闻；朝廷未报，军中咨怨。又以国贞治军严，突将王元振因谋作乱，帅众执国贞，杀之。镇西、北庭行营兵亦杀其节度使荔非元礼，推裨将白孝德为帅，朝廷因而授之。

纲　建辰月，赐郭子仪爵汾阳王，知诸道行营。

目　绛州诸军剽掠不已，朝廷忧其与太原乱军合，非新进诸将所能镇服，以郭子仪为汾阳王，知诸道行营，发京师粟帛数万以给绛军。时上不豫，群臣莫得进见。子仪请曰：“老臣受命，将死于外，不见陛下，目不瞑矣。”上召入卧内，谓曰：“河东之事，一以委卿。”

子仪至军，王元振自以为功。子仪曰：“吾为宰相，岂受一卒之私邪！”收元振及其党四十人，皆杀之。辛云京闻之，亦按诛杀邓景山者数十人。由是河东诸镇率皆奉法。

纲　萧华罢，以元载同平章事，领度支、转运使如故。

纲　夏建巳月，楚州得宝玉十三枚。

纲　太上皇崩。

目　太上皇崩，年七十八。上自仲春寝疾，闻上皇登遐，疾转剧，乃命太子监国。

纲　复以建寅为正月。

纲　帝崩，李辅国杀皇后张氏。

目　初，张后与辅国相表里，专权用事，晚更有隙。内射生使程元振党于辅国。上疾笃，后召太子谓曰：“辅国久典禁兵，阴与程元振谋作乱，不可不诛。”太子泣曰：“陛下疾甚危，不告而诛，必致震惊，恐不能堪也。”太子出，后召越王系，选宦官授甲，以诛辅国。元振知其谋，密告辅国。以兵送太子于飞龙厩，勒兵收系，迁后于别殿。明日，上崩。辅国等杀后并系及兖王。

纲　太子即位。

纲　辅国引太子素服与宰相见，遂即位，辅国恃功益横，明谓上曰：“大家但居禁中，外事听老奴处分。”上内不平，以其方握禁兵，外尊礼之。号为“尚父”而不名，事无大小皆咨之，群臣出入皆先诣辅国，辅国亦晏然处之。

纲　以李辅国为司空，兼中书令。

纲　敕大小钱皆当一。

纲　六月，进李辅国爵博陆王。

纲　秋七月，郭子仪入朝。

目　时程元振用事，忌子仪功高任重，数谮之。子仪不自安，奏请解副元帅、节度使。遂留京师。

纲　以程元振为骠骑大将军。

纲　九月，以来瑱同平章事。

纲　贬裴冕为施州刺史。

纲　回纥举兵入援。冬十月，以雍王适为天下兵马元帅，讨史朝义。大败之，取东京及河阳，贼将薛嵩、张忠志以州降。

目　上遣中使刘清潭使回纥，修旧好，且征兵讨史朝义。回纥登里可汗起兵至三城，见州县皆为丘墟，有轻唐之志，乃困辱清潭。清潭遣使言状，京师大骇。初，肃宗以仆固怀恩女妻登里。上令怀恩往见之，为言唐家恩信不可负。可汗悦，自陕州大阳津渡河，与诸道俱进。制以雍王适为天下兵马元帅，会诸道节度使及回纥于陕州，进讨史朝义。上欲以郭子仪为适副，程元振、鱼朝恩等沮之而止。加仆固怀恩同平章事，领诸军节度行营以副适。

诸军发陕州，仆固怀恩与回纥为前锋，郭英乂、鱼朝恩为殿，李抱玉自河阳入；李光弼自陈留入，会于洛阳，陈于横水。怀恩遣骁骑及回纥并南山出贼栅东北，表里合击，大破之。朝义悉其精兵十万救之，官军击之不动；镇西节度使马璘单骑奋击，大军乘之而入，贼众大败。朝义将轻骑数百东走。怀恩进克东京及河阳城，获伪中书令许叔冀。怀恩留回纥营河阳，使其子玚帅步骑万余逐朝义，至郑州，再战皆捷。汴州降。

回纥入东京，肆行杀掠。朝义自濮州北渡河，怀恩追败之于卫州。贼将田承嗣等将兵四万与朝义合，复来拒战，仆固玚击破之。于是朝义邺郡节度使薛嵩以四州降于李抱玉，恒阳节度使张忠志以五州降辛云京。怀恩皆令复位。由是抱玉、云京各表怀恩有贰心，朝廷宜密为备。

纲　盗杀李辅国。

目　上在东宫，以李辅国专权，心甚不平；及嗣位，以辅国有杀张后之功，不欲显诛之，夜遣盗入其室，窃辅国首及一臂而去。敕有司捕盗，遣中使存问其家，仍赠太傅。

纲　十一月，以张忠志为成德军节度使，赐姓名李宝臣。

纲　以仆固怀恩为河北副元帅。

纲　诸军围史朝义于莫州。





纲鉴易知录卷五二


唐纪


代宗皇帝


纲　癸卯，代宗皇帝广德元年，春正月，以刘晏同平章事，度支等使如故。

纲　流来瑱于播州，杀之。

目　初，来瑱在襄阳，程元振有所请托，不从。及为相，元振谮瑱言涉不顺，与贼合谋。坐削官爵，流播州，赐死。由是藩镇皆切齿于元振。

纲　贼将田承嗣以莫州降，李怀仙杀史朝义，传首京师。

目　史朝义屡出战，皆败。田承嗣说朝义令往幽州发兵，朝义从之。承嗣即以城降。时朝义范阳节度使李怀仙已请降，朝义至，不得入。独与胡骑数百东奔，欲入奚、契丹，怀仙遣兵追及之；朝义穷蹙，缢于林中，怀仙取其首以献。仆固怀恩与诸军皆还。

纲　以薛嵩、田承嗣、李怀仙为河北诸镇节度使。

目　以史朝义降将薛嵩为相、卫、邢、洺、贝、磁六州节度使，田承嗣为魏、博、德、沧、瀛五州都防御使，李怀仙仍故地为卢龙节度使。时河北诸州皆已降，嵩等迎仆固怀恩拜于马首，乞行间自效；怀恩恐贼平宠衰，故奏留嵩等及李宝臣分帅河北，自为党援。朝廷亦厌苦兵革，苟冀无事，因而授之。

纲　回纥归国。

纲　以梁崇义为山南东道节度留后。

纲　三月，葬泰陵、乔陵。

纲　夏四月，敕议举孝廉。

目　礼部侍郎杨绾上疏曰：“古之选士必取行实。自隋炀帝始置进士科，犹试策而已；至高宗时，考功员外郎刘思立始奏进士加杂文，明经加帖括，从此成俗。公卿以此待士，长老以此训子，其明经则诵帖括以侥幸，又令举人投牒自应，如此，欲其返淳朴，崇廉让，何可得也！”请置孝廉科，令县令取行著乡闾、学知经术者，荐之于州。刺史考试，升之于省。任占一经，问经义二十条，对策三道，上第注官，中第出身，下第罢归。其道举亦非理国所资，望与明经、进士并停。”上命诸司通议，或以为：“明经进士，行之已久，不可遽改。”事虽不行，识者是之。

纲　秋九月，遣使征仆固怀恩入朝，不至。

目　初，仆固怀恩受诏，与回纥可汗相见于太原；河东节度使辛云京恐其合谋袭军府，闭城自守，亦不犒师。怀恩怒，具表其状，不报。中使骆奉仙至太原，云京厚结之，使言怀恩反状已露。怀恩亦奏请诛云京、奉仙，诏和解之。

怀恩自以兵兴已来，所在力战，一门死王事者四十六人，女嫁绝域，说喻回纥，再收两京，平定河南、北，功无与比，而为人构陷，愤怨殊深，上书自讼曰：“臣罪有六：昔同罗叛乱，臣为先帝扫清河曲，一也；男玢陷虏亡归，臣斩之以令众士，二也；二女远嫁，为国和亲，三也；身与男玚，为国效命，四也；河北新附，抚安反侧，五也；说喻回纥，使赴急难，六也。臣既负六罪，诚合万诛。思得一奉天颜，又以来瑱之死，深畏中官谗口，虚受陛下诛夷。臣奏奉仙，非不摭实，陛下竟无处置，宠任弥深。窃闻四方遣人奏事，陛下皆云与骠骑议之，远近无不疑阻。倘不纳愚恳，臣实不敢保家，陛下岂能安国！惟陛下图之。”上遣裴遵庆诣怀恩喻旨，讽令入朝。怀恩竟不奉诏。

纲　冬十月，吐蕃入寇。上如陕州。吐蕃入长安，关内副元帅郭子仪击之，吐蕃遁去。

目　自安禄山反，边兵精锐者皆征发入援，谓之行营。留兵单弱，数年之间，胡虏蚕食，自凤翔以西，邠州以北，皆为左衽矣。至是，吐蕃入大震关，尽取河西、陇右之地。边将告急，程元振皆不以闻。十月，虏至奉天、武功，京师震骇。诏以雍王适为关内元帅，郭子仪副之，出镇咸阳以御之。

子仪闲废日久，部曲离散，至是召募，得二千骑而行，至咸阳，吐蕃帅吐谷浑、党项、氐、羌三十余万众渡渭。子仪使判官王廷昌入奏，请益兵，程元振遏之，竟不召见。吐蕃渡便桥，上仓猝不知所为，出幸陕州，官吏六军逃散。子仪遽自咸阳归长安。吐蕃入长安，纵兵焚掠，长安中萧然一空。子仪引三十骑，自御宿川循山而东。谓王延昌曰：“六军逃溃，多在商州，速往收之。”延昌径入商州抚谕之。诸将方纵兵暴掠，闻子仪至，皆大喜听命。得四千人，军势稍振。子仪乃泣谕将士以共雪国耻，取长安，皆感激受约束。子仪使羽林大将军长孙全绪将二百骑出蓝田，全绪至韩公堆，昼则击鼓张旗帜，夜则多然火以疑吐蕃。吐蕃惧，百姓又绐之曰：“郭令公自商州将大军至矣！”吐蕃惶骇，悉众遁去。诏以子仪为西京留守。

纲　十一月，削程元振官爵，放归田里。

目　骠骑大将军程元振专权自恣，人畏之甚于李辅国。诸将有大功者，元振皆忌嫉欲害之。吐蕃入寇，元振不以时奏，致上狼狈出幸。上发诏征诸道兵，李光弼等皆忌元振，莫有至者，中外切齿，莫敢言。

太常博士柳伉上疏曰：“犬戎犯阙度陇，不血刃而入京师，劫宫闱，焚陵寝，武士无一人力战者，此将帅叛陛下也；陛下疏元功，委近习，日引月长，以成大祸，群臣在庭，无一人犯颜回虑者，此公卿叛陛下也；陛下始出都，百姓填然，夺府库，相杀戮，此三辅叛陛下也；自十月朔召诸道兵，尽四十日，无只轮入关，此四方叛陛下也。陛下必欲存宗庙，安社稷，独斩程元振首，驰告天下，然后削尊号，下诏引咎。如此，而兵不至，人不感，天下不服，臣请阖门寸斩以谢陛下。”上犹以元振尝有保护功，削官爵，放归田里。

纲　十二月，上还长安。

目　车驾发陕州，左丞颜真卿请上先谒陵庙，然后还宫，元载不从，真卿怒曰：“朝廷岂堪相公再坏邪！”载由是衔之。上至长安，郭子仪帅百官诸军奉迎，伏地待罪。上劳之曰：“用卿不早，故及于此。”

纲　以鱼朝恩为天下观军容宣慰处置使，总禁兵。

纲　苗晋卿、裴遵庆罢，以李岘同平章事。

纲　甲辰，二年，春正月，流程元振于溱州。

纲　立雍王适为皇太子。

纲　以魏博为天雄军。

纲　仆固怀恩反，寇太原。

目　怀恩谋取太原；辛云京觉之，乘城设备。怀恩使其子玚攻之，大败而还。

纲　以郭子仪为河中节度等使。

目　上谓子仪曰：“怀恩父子负罪实深。闻朔方将士思公如枯旱之望雨，公为朕镇抚河东，汾上之师必不为变。”乃以子仪为关内、河东副元帅、河中节度等使。怀恩将士闻之，皆曰：“吾辈从怀恩为不义，何面目见汾阳王。”

纲　仆固玚为其下所杀。怀恩走云州。

目　仆固玚围榆次，其将焦晖、白玉攻杀之。怀恩闻之，入告其母。母曰：“吾语汝勿反，国家待汝不薄，今众心既变，祸必及我，将如之何！”怀恩不对而出。母提刀逐之曰：“吾为国家杀此贼，取其心以谢三军。”怀恩疾走，得免，遂与麾下三百渡河，北走云州。都虞候张维岳闻怀恩去，乘传至汾州，抚定其众，杀焦晖、白玉而窃其功，以告子仪。子仪奏维岳杀玚，传首诣阙。群臣入贺，上惨然不悦，曰：“朕信不及人，致勋臣颠越，深用为愧，又何贺焉！”命辇怀恩母至长安，给待优厚，月余，以寿终；以礼葬之，功臣皆感叹。子仪如汾州，怀恩之众数万悉归之，咸鼓舞涕泣，喜其来而悲其晚也。

纲　刘晏、李岘罢。以王缙、杜鸿渐同平章事。

纲　三月，以刘晏为河南、江、淮转运使。

目　自丧乱以来，汴水堙废，漕运者自江、汉抵梁、洋，迂险劳费。兵火之后，中外艰食，关中米斗千钱，百姓捋穗以给禁军，官厨无兼时之积。晏乃疏浚汴水，遗元载书，具陈漕运利害，令中外相应。自是每岁运米数十万石以给关中。唐世称漕运之能者，推晏为首，后来者皆遵其法度云。

纲　秋七月，税青苗饯，给百官俸。

纲　临淮武穆王李光弼卒。

目　上之幸陕也，李光弼竟迁延不至；上恐遂成嫌隙，以其母在河中，数遣中使存问之。吐蕃退，除光弼东都留守；光弼辞以就江、淮粮运，引兵归徐州。上迎其母至长安，厚加供给，使其弟光进掌禁兵，遇之加厚。

光弼治军严整，指顾号令，诸将莫敢仰视，谋定而后战，能以少制众，与郭子仪齐名。及在徐州，拥兵不朝，诸将田神功等不复禀畏，光弼愧恨成疾而卒。诏以王缙都统诸道行营。

纲　仆固怀恩引回纥、吐蕃入寇，诏郭子仪出镇奉天。

目　怀恩至灵武，收合散亡，其众复振。上厚抚其家。下诏曰：“怀恩勋劳，著于帝室，疑隙之端，起自群小；君臣之义，情实如初。但当诣阙，更勿有疑。”怀恩竟不从，遂引回纥、吐蕃十万众入寇，京师震骇。会郭子仪自河中入朝，诏子仪出镇奉天。召问方略，对曰：“怀恩勇而少恩，士心不附，所以能入寇者，因思归之士耳。怀恩本臣偏裨，其麾下皆臣部曲，必不忍以锋刃相向，无能为也。”

纲　冬十月，怀恩逼奉天。郭子仪出兵，怀恩退。

目　怀恩与回纥、吐蕃进逼奉天，诸将请战，郭子仪曰：“虏深入，利速战，吾坚壁以待之，彼必以吾为怯而不戒，乃可破也。若遽战而不利，则众心离矣。敢言战者斩！”既而夜出，陈于乾陵之南，虏始以子仪为无备，欲袭之，忽见大军，惊愕，遂不战而退。

纲　十二月，加郭子仪尚书令，不受。

目　子仪以太宗为此官，近皇太子亦为之，不敢当。遂不受，还镇河中。

纲　乙巳，永泰元年，春正月，以李抱真为泽潞节度副使。

目　抱真以山东有变，上党为兵冲，而荒乱之余，土瘠民困，无以赡军，乃籍民每三丁选一壮者，免其租、徭，给弓矢，使农隙习射，岁暮都试，行其赏罚。比二年，得精兵二万，既不费廪给，府库充实，遂雄视山东，步兵为诸道最。

纲　三月，命文武之臣十三人于集贤殿待制。

纲　旱。

纲　夏四月，以裴谞为左司郎中。

目　河东租庸使裴谞入奏事，上问：“榷酤之利，岁入几何？”谞不对。复问，对曰：“臣自河东来，所过见菽粟未种，农夫怨愁，臣以为陛下见臣，必先问人之疾苦，乃责臣以营利，臣是以未敢对也。”上谢之，拜左司郎中。

纲　剑南节度使严武卒。

目　武三镇剑南，厚赋敛，穷奢侈，专杀戮，母数戒之，武不从。及死，母曰：“吾今始免为官婢矣！”然吐蕃畏之，不敢犯其境。

纲　畿内麦稔。

目　京兆尹第五琦请税百姓田，十亩收其一，曰：“此古什一之法也。”上从之。

纲　平卢将李怀玉逐其节度使侯希逸，诏以怀玉为留后，赐名正己。

目　平卢节度使侯希逸，好游畋，营塔寺。兵马使李怀玉得众心，希逸忌之，因事解其军职。希逸宿于城外，军士闭门，奉怀玉为帅。希逸奔滑州，召还京师。以郑王邈为节度使，怀玉知留后，赐名正己。时成德李宝臣、魏博田承嗣、相卫薛嵩、卢龙李怀仙收安、史余党，各拥劲卒数万，治兵完城，自署将吏，不供贡赋，与山南东道梁崇义及正己皆结为婚姻，互相表里。朝廷专事姑息，不能复制。

纲　秋九月，置百高座，讲仁王经。

目　内出仁王经二宝舆，以人为菩萨、鬼神之状，导以音乐卤簿，百官迎，从至资圣、西明寺讲之。

纲　仆固怀恩诱回纥、吐蕃杂虏入寇，怀恩道死。召郭子仪屯泾阳。冬十月，回纥受盟而还，吐蕃夜遁。

目　仆固怀恩诱回纥、吐蕃、吐谷浑、党项、奴剌数十万众俱入寇，令吐蕃趣奉天，党项趣同州，吐谷浑、奴剌趣盩厔，回纥继吐蕃之后，怀恩又以朔方兵继之。

子仪奏：“请使诸道节度各出兵以阨其冲要。”上从之。诸道多不时出兵，淮西李忠臣得诏，亟命治行。诸将请择日，忠臣怒曰：“父母有急，岂可择日而后救邪！”即日就道。

怀恩中涂遇暴疾死，大将范志诚领其众。怀恩拒命三年，再引胡寇，为国大患，上犹为之隐，曰：“怀恩不反，为左右所误耳！”

吐蕃十万至奉天，京师闻之，始罢百高座讲；召郭子仪使屯泾阳。会大雨旬日，虏不能进，大掠而去。十月，复讲经。

吐蕃退至邠州，遇回纥，复相与入寇，合兵围泾阳，子仪严备不战。时二虏闻怀恩死，已争长，不相睦。子仪使牙将李光瓒说回纥，欲与共击吐蕃。回纥不信，曰：“郭公在此，可得见乎？”光瓒还报，子仪曰：“今众寡不敌，难以力胜。昔与回纥契约甚厚，不若挺身说之，可不战而下也。”诸将请选铁骑五百卫从，子仪曰：“此适足为害耳。”郭晞扣马谏曰：“大人，国之元帅，奈何以身为虏饵！”子仪曰：“今战，则父子俱死而国家危；往以至诚与之言，或幸而见从，则四海之福也！不然，则身没而家全。”以鞭击其手曰：“去！”遂与数骑出，使人传呼曰：“令公来！”回纥大惊。太师药葛罗执弓注矢立于阵前。子仪免胄释甲投枪而进，诸酋长相顾曰：“是也！”皆下马罗拜。子仪亦下马，前执药葛罗手，让之曰：“汝回纥有大功于唐，唐之报汝亦不薄，奈何负约，深入吾地，弃前功，结后怨，背恩德而助叛臣乎！且怀恩叛君弃母，于汝何有！今吾挺身而来，听汝杀之，我之将士必致死与汝战矣。”药葛罗曰：“怀恩欺我，言天可汗已晏驾，令公亦捐馆，中国无主，我是以来。今皆不然，怀恩又为天所杀，我曹岂肯与令公战乎！”子仪因说之曰：“吐蕃无道，所掠之财不可胜载，马牛杂畜长数百里，此天之赐汝也。全师而继好，破敌以取富，为汝之计，孰便于此？不可失也。”药葛罗曰：“吾为怀恩所误，负公诚深，今请为公尽力以谢过。然怀恩之子，可敦兄弟也，愿勿杀之。”子仪许之。回纥观者为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：“大唐天子万岁，回纥可汗亦万岁！两国将相亦万岁！有负约者，身陨阵前，家族灭绝。”杯至药葛罗，亦酹地曰：“如令公誓！”于是诸酋长大喜曰：“军中巫言，此行安稳，不与唐战，见一大人而还，今果然矣。”遂与定约而还。吐蕃闻之，夜遁。

纲　闰月，郭子仪还河中。

目　子仪在河中，以军食常乏，乃自耕百亩，将校以是为差。于是士卒皆不劝而耕，野无旷土，军有余粮。

纲　丙午，大历元午，春正月，敕复补国子学生。

目　自安、史之乱，国子监室堂颓坏，军士多借居之。祭酒萧昕上言：“学校不可遂废。”故有是诏。

纲　二月，贬颜真卿为峡州别驾。

目　元载专权，恐奏事者攻讦其私，乃请：“百官论事，皆先白宰相，然后奏闻。”真卿上疏曰：“谏官、御史，陛下之耳目。今使论事者先白宰相，是自掩其耳目也。太宗著司门式云：‘其无门籍人，有急奏者，皆令门司与仗家引奏，无得关碍。’所以防壅蔽也。李林甫为相，深疾言者，下情不通，卒成幸蜀之祸。陵夷至于今日，其所从来者渐矣。夫人主大开不讳之路，群臣犹莫敢尽言，况今宰相大臣裁而抑之，则陛下所闻见者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也！陛下倘不早寤，渐成孤立，后虽悔之，亦无及矣！”载以为诽谤，贬之。

纲　以马璘兼邠宁节度使。

目　以四镇、北庭行营节度使马璘兼领邠宁。璘以段秀实为都虞候，卒有能引弓重二百四十斤者，犯盗当死，璘欲死之，秀实曰：“将有爱憎而法不一，虽韩、彭不能为理。”璘善其议，竟杀之。璘处事或不中理，秀实争之。璘或怒甚，秀实曰：“秀实罪若可杀，何以怒为！无罪杀人，恐涉非道。”璘摄衣起，良久，置酒召秀实谢之。自是事皆咨秀实而后行，声称甚美。

纲　秋八月，以鱼朝恩判国子监事。

目　命鱼朝恩判国子监。中书舍人常衮言：“成均之任，当用名儒，不宜以宦者领之。”不听，命宰相百官送上。朝恩执易升高座，讲“鼎折足”，以讥宰相。王缙怒，元载怡然。朝恩曰：“怒者常情，笑者不可测也。”

纲　冬十月，上生日，诸道节度使上寿。

目　上生日，诸道节度使献金帛、器服、珍玩、骏马为寿，共直缗钱二十四万。常衮上言：“节度使非能男耕女织，必取之于人。敛怨求媚，不可长也。请却之。”上不听。

纲　丁未，二年，春二月，郭子仪入朝。

目　上礼重子仪，常谓之大臣而不名。其子暧尚升平公主，尝与争言，暧曰：“汝倚乃父为天子邪？我父薄天子不为！”公主恚，奔车奏之。上曰：“此非汝所知。彼诚如是，彼欲为天子，天下岂汝家所有邪！”慰谕令归。子仪闻之，囚暧，入待罪。上曰：“鄙谚有之：‘不痴不聋，不为家翁。’儿女子闺房之言，何足听也！”子仪归，杖暧数十。

纲　秋七月，鱼朝恩作章敬寺。

目　鱼朝恩以赐庄为章敬寺，以资太后冥福，穷壮极丽，奏毁曲江及华清宫馆以给之。卫州进士高郢上书曰：“先太后圣德，不必以一寺增辉。国家永图，无宁以百姓为本。舍人就寺，何福之为！且古之明主，积善以致福，不费财以求福；修德以消祸，不劳人以禳祸。今徇左右之过计，伤皇王之大猷，臣窃为陛下惜之！”不报。

纲　冬十二月，郭子仪入朝。

目　时盗发子仪父冢，捕之，不获。人以鱼朝恩素恶子仪，疑其使之。子仪入朝，朝廷疑其为变；及见上，上语及之，子仪流涕曰：“臣久将兵，不能禁暴，军士多发人冢。今日及此，乃天谴，非人事也。”朝廷乃安。

子仪禁无故军中走马。南阳夫人乳母之子犯禁，都虞候杖杀之。诸子泣诉，子仪叱遣之。明日，以事语僚佐而叹息曰：“子仪诸子，皆奴材也。不赏父之都虞候，而惜母之乳母子，非奴材而何？”

纲　戊申，三年，春正月，上幸章敬寺，度僧尼千人。

纲　夏四月，征李泌于衡山。

目　泌既至，复赐金紫，为之作书院于蓬莱殿侧。上时过之，除拜方镇、给、舍以上，军国大事皆与之议。欲以泌为相，泌固辞。

纲　秋七月，内出盂兰盆，赐章敬寺。

目　内出盂兰盆，赐章敬寺。设七庙神座，书尊号于旙上，百官迎谒于光顺门。自是岁以为常。

纲　八月，以王瑨领河东节度使。

纲　冬十二月，以马璘为泾原节度使。

纲　己酉，四年，春正月，郭子仪入朝。

目　子仪入朝，鱼朝恩邀之游章敬寺。元载恐其相结，密使告子仪曰：“朝恩谋不利于公。”子仪不听。将士请束甲以从者三百人，子仪曰：“我国之大臣，彼无天子之命，安敢害我！若受命而来，汝曹欲何为！”乃从家僮数人而往。朝恩惊问其故。子仪以所闻告，且曰：“恐烦公经营耳。”朝恩抚膺流涕曰：“非公长者，能无疑乎！”

纲　夏五月，以仆固怀恩女嫁回纥。

纲　六月，郭子仪徙镇邠州。

目　子仪迁邠州，其精兵皆自随，余兵使裨将将之，分守河中。

纲　冬十月，杜鸿渐卒。

目　鸿渐病甚，令僧削发，遗令为塔以葬。

纲　以裴冕同平章事，十二月卒。

目　元载以冕老病，易制，故举以为相。受命之际，蹈舞仆地，未几而卒。

纲　庚戌，五年，春三月，鱼朝恩伏诛。

目　朝恩专典禁兵，势倾朝野，陵侮宰相。每奏事，以必允为期；朝廷政事有不预者，辄怒曰：“天下事，有不由我者邪！”上闻之，不怿。元载乘间奏朝恩专恣不轨，请除之；上令载为方略。朝恩入朝，常使射生将周皓将百人自卫，又使陕州节度使皇甫温握兵于外以为援；载皆以重赂结之。徙温为凤翔节度使，外重其权，实内温以自助也。温至京师，载留之，因与温、皓密谋诛朝恩。既定计，白上。上曰：“善图之，勿反受祸！”上以寒食宴贵近于禁中。宴罢，朝恩将出，上责其异图，皓与左右缢杀之，以尸还其家，赐钱以葬。

纲　以杨绾为国子祭酒，徐浩为吏部侍郎。

目　元载既诛鱼朝恩，上宠任益厚，载遂志气骄溢；自谓有文武才略，弄权舞智，政以贿成。吏部侍郎杨绾典选平允，性介直，不附载。岭南节度使徐浩贪佞，倾南方珍货以赂载。载以绾为国子祭酒，引浩代之。

载有丈人来从载求官，但赠河北一书而遣之。丈人不悦，行至幽州，私发书视之，无一言，惟署名而已。丈人不得已试谒，判官闻有载书，大惊，立白节度使，遣大校以箱受书，馆之上舍，赠绢千匹。其威权动人如此。

纲　秋七月，以李泌为江西观察判官。

目　上悉知元载所为，以其任政日久，欲全始终，因独见，深戒之；载犹不悛，上由是稍恶之。载以李泌有宠于上，忌之。会江西观察使魏少游求参佐，上谓泌曰：“元载不容卿，朕今匿卿于魏少游所，俟朕决意除载，当有信报卿，可束装来。”乃以泌为江西判官，且属少游使善待之。

纲　辛亥，六年，秋八月，以李栖筠为御史大夫。

目　元载所拟官多非法，恐为有司所驳，奏：凡别敕除六品以下官，乞令吏部、兵部无得检勘，上亦从之。然益厌其所为，思得士大夫之不阿附者为腹心，渐收载权。内出制书，以栖筠为御史大夫，宰相不知，载由是稍绌。

纲　壬子，七年，秋七月，卢龙将吏杀其节度使朱希彩；冬十月，诏以朱泚代之。

纲　癸丑，八年，秋九月，召郇模入见。

目　晋州男子郇模，以麻辫发，持竹筐席，哭于东市。人问其故，对曰：“愿献三十字，一字为一事；若言无所取，请以席裹尸，贮筐中，弃于野。”京兆以闻。上召见，赐新衣，馆于客省。其言“团”者，请罢诸州团练使也；“监”者，请罢诸道监军使也。

纲　冬十月，吐蕃寇泾、邠，郭子仪遣浑瑊拒却之。

目　吐蕃寇泾、邠，浑瑊将步骑五千战于宜禄。宿将史抗等不用命；官军大败。马璘亦败，为虏所隔。段秀实发城中兵出，陈东原，吐蕃稍却。璘乃得还。郭子仪谓诸将曰：“败军之罪在我，不在诸将。然朔方兵精闻天下，今为虏败，何以雪耻？”浑瑊曰：今日之事，惟理瑊罪，不则，再见任。”子仪赦其罪，使将兵趣朝那。虏欲掠汧、陇。盐州刺史李国臣曰：“虏乘胜必犯郊畿，我掎其后，虏必返顾。”乃引兵趣秦原，鸣鼓而西。虏闻之，至百城，返，浑瑊邀之于隘，尽复得其所掠；马璘亦出精兵袭虏辎重，杀数千人，虏遂遁去。

纲　元载奏请城原州。

目　初，元载尝为西州刺史，知河西、陇右山川形势。言于上曰：“四镇、北庭既治泾州，无险要可守。陇山高峻，南连秦岭，北抵大河。今国家西境尽潘原，而吐蕃戍摧沙堡，原州居其中间，当陇山之口，其西皆监牧故地，草肥水美，平凉在其东，独耕一县，可给军食，故垒尚存，吐蕃弃而不居。每岁夏，吐蕃畜牧青海，去塞甚远，若乘间筑之，二旬可毕。移京西军戍原州，移郭子仪军戍泾州，为之根本，分兵守石门、木峡，渐开陇右，进达安西，据吐蕃腹心，则朝廷可高枕矣。”并图地形献之。会田神功入朝，上问之，对曰：“行军料敌，宿将所难，陛下奈何用一书生语，欲举国从之乎！”载寻得罪，事遂寝。

纲　甲寅，九年，春二月，郭子仪入朝。

纲　秋九月，卢龙节度使朱泚入朝。

目　初，朱泚遣弟滔奉表请入朝；上喜，为筑第京师以待之。泚至蔚州，有疾，诸将请还，泚曰：“死则舆尸而前！”至京师，宴犒甚盛。泚请留阙下，以弟滔知留后；许之。

纲　乙卯，十年，春正月，田承嗣反，陷相州。

纲　郭子仪入朝。

目　子仪尝奏除州县官一人，不报，僚佐以为言。子仪谓曰：“兵兴以来，方镇跋扈，凡有所求，朝廷必委曲从之；盖疑之也。今子仪所奏，朝廷以其不可行而置之，是不以武臣相待而亲厚之也；诸君可贺矣，又何怪焉！”闻者皆服。

纲　田承嗣陷洛、卫州。

纲　夏四月，敕贬田承嗣，发诸道兵讨之。

目　初，李宝臣、李正己皆为田承嗣所轻。及承嗣拒命，宝臣、正己皆表讨之；于是贬承嗣永州刺史，命诸道进兵讨之。时朱滔方恭顺，与宝臣及河东节度使薛兼训攻其北，正己与淮西节度使李忠臣等攻其南。承嗣以诸道兵四合，惧，请束身归朝。宝臣与朱滔攻沧州，不克。承嗣将卢子期攻磁州，城几陷；宝臣与昭义节度使李承昭共击，擒子期送京师，斩之。

纲　冬十月，李正己按兵不进。李宝臣袭卢龙军。

目　初，李正己遣使至魏州，田承嗣囚之，至是，礼而遣之，籍境内户口、甲兵、谷帛之数以与正己，曰：“承嗣老矣，溘死无日，诸子不肖，今为公守耳，岂足以辱师乎！”正己遂按兵不进。于是诸道兵皆不敢进。上嘉李宝臣之功，遣中使马承倩赍诏劳之；宝臣遗之百缣，承倩诟詈，掷出道中。王武俊说宝臣曰：“今公在军中新立功，竖子尚尔，况寇平之后，召归阙下，一匹夫耳，不如释承嗣以为己资。”宝臣遂有玩寇之志。

承嗣知范阳宝臣乡里，心常欲之，因刻石云：“二帝同功势万全，将田为侣入幽、燕”，密令瘗宝臣境内，使望气者言彼有王气，宝臣掘而得之。又令客说之曰：“公与朱滔共取沧州，得之，则地归国，非公所有。公能舍承嗣之罪，请以沧州归公，而从公取范阳以自效。”宝臣喜，谓事合符谶，遂与承嗣通谋。选精骑二千，夜袭卢龙军，滔不虞有变，战败，走免。承嗣闻之，引军南还，使谓宝臣曰：“河内有警，不暇从公，石上谶文，吾戏为之耳！”宝臣惭惧而退。

纲　十一月，田承嗣将吴希光以瀛州降。

纲　丙辰，十一年，冬十二月，泾原节度使马璘卒。

纲　丁巳，十二年，春三月，诛元载，贬王缙为括州刺史。

目　元载、王缙俱纳贿赂，又以政事委群吏。上欲诛之，独与元舅金吾大将军吴凑谋之。会有告载、缙夜醮图不轨者，上命凑收之。命吏部尚书刘晏与御史大夫李涵等同鞫之，皆伏罪，赐自尽。刘晏谓李涵曰：“故事，重刑覆奏，况大臣乎！且法有首从，宜更禀进止。”涵等从之。上乃诛载而贬缙。载妻子皆伏诛，有司籍载家财，胡椒至八百石，他物称是。遣中使发载祖父墓，斫棺弃尸，毁其庙主。

纲　夏四月，以杨绾、常衮同平章事。

目　绾性清简俭素，制下之日，朝野相贺。郭子仪方宴客，闻之，减坐中声乐五分之四。京兆尹黎乾驺从甚盛，即日省之，止存十骑。中丞崔宽第舍宏侈，亟毁撤之。

初，元载以仕进者多乐京师，恶其逼己，乃薄其俸，于是京官不能自给，常从外官乞贷。至是，绾、衮乃奏增之。

开元中，诏宰相共食实封三百户，谓之堂封。及载、缙为相，日赐御馔可食十人，遂为故事。衮奏停之。又欲辞堂封，同列不可而止。时人讥衮，以为“朝廷厚禄，所以养贤；不能，当辞位，不当辞禄”。

纲　秋七月，司徒、文简公杨绾卒。

目　上方倚杨绾，使厘革弊政，会绾有疾，卒，上痛悼之甚，谓群臣曰：“天不欲朕致太平，何夺朕杨绾之速也！”

纲　以颜真卿为刑部尚书。

纲　九月，以段秀实为泾原节度使。

目　秀实军令简约，有威惠，奉身清俭，室无姬妾，非公会，未尝饮酒听乐。

纲　霖雨，度支奏河中有瑞盐。

目　先是，秋霖，河中府池盐多败。户部侍郎韩滉奏雨不害盐，仍有瑞盐。上疑其不然，遣谏议大夫蒋镇往视之。京兆尹黎乾奏秋霖损稼，滉奏乾言不实；上命御史按视，还奏，“所损凡三万余顷”。渭南令刘澡附滉，称县境不损；御史赵计奏与澡同。上曰：“霖雨溥博，岂得渭南独无！”更命御史朱敖视之，损三千余顷。上叹息久之，曰：“县令，字人之官，不损犹应言损，乃不仁如是乎！”贬澡南浦尉，计沣州司户，而下问滉。蒋镇还奏“瑞盐如滉言”，仍上表贺，请置神祠。上从之，赐号宝应灵庆池，时人丑之。

纲　戊午，十三年，春正月，敕毁白渠碾硙。

目　敕毁白渠支流碾硙以溉田。升平公主有二硙，请存之。上曰：“吾欲利苍生，汝识吾意，当为众先。”公主即日毁之。

纲　夏六月，陇右献猫鼠同乳。

目　陇右节度使朱泚献猫鼠同乳不相害者以为瑞；常衮帅百官贺。中书舍人崔祐甫不贺，曰：“物反常为妖。猫捕鼠，乃其职也，今同乳，妖也。何以贺为！宜戒法吏之不察奸、边吏之不御寇者，以承天意。”上嘉之。祐甫知选事，数以公事与常衮争，衮由是恶之。

纲　冬十二月，郭子仪入朝。

目　子仪入朝，命判官杜黄裳主留务。李怀光阴谋代子仪，矫为诏书，欲诛大将温儒雅等。黄裳察其诈，以诘怀光；怀光伏罪。于是诸将之难制者，黄裳矫子仪之命，皆出之于外，军府乃安。

子仪尝以副使张昙刚率轻己，孔目官吴曜因而构之。奏昙扇动军众，诛之。掌书记高郢力争，子仪不听，奏贬郢。既而僚佐多以病求去，子仪悔之，悉荐于朝，曰：“吴曜误我。”遂逐之。

纲　以路嗣恭为兵部尚书。

目　上召李泌入见，语以元载事，曰：“与卿别八年，乃能除此贼。不然，几不见卿。”对曰：“陛下知群臣有不善，则去之；含容太过，故至于此。”上因言：“路嗣恭初平岭南，献琉璃盘，径九寸，朕以为至宝。及破载家，得嗣恭所遗载盘，径尺。当议罪之。”沁曰：“嗣恭为人，小心，善事人，精勤吏事而不知大体。昔为县令，有能名；陛下未暇知之，而为载所用，故为之尽力。陛下诚知而用之，彼亦为陛下尽力矣。且嗣恭新立大功，陛下岂得以一琉璃盘罪之邪！”上意乃解，以嗣恭为兵部尚书。





纲鉴易知录卷五三


唐纪


代宗皇帝


纲　己未，十四年，春正月，以李泌为澧州刺史。

目　常衮言于上曰：“陛下久欲用李泌，昔汉宣帝欲用人为公卿，必先试理人，请且以为刺史，使周知人间利病，俟报政而用之。”

纲　二月，田承嗣卒。

目　以其侄悦为魏博留后。

纲　三月，淮西将李希烈逐其节度使李忠臣，诏以希烈为留后。

纲　夏五月，帝崩，太子即位。

目　上崩，遗诏以郭子仪摄冢宰。德宗即位，动遵礼法，食马齿羹，不设盐、酪。

纲　闰月，贬崔祐甫为河南少尹。

纲　贬常衮为潮州刺史，以崔祐甫同平章事。

目　时郭子仪、朱泚虽以军功为宰相，皆不预朝政，衮独居政事堂，代二人署名奏贬祐甫。既而二人表其非罪，上问：“卿向言可贬，何也？”二人对“初不知”。上以衮为欺罔，贬为潮州刺史，而以祐甫代之，闻者震悚。时上居谅阴，委政祐甫，所言皆听。而群臣丧服，竟从衮议。

初，至德以后，天下用兵，官爵冗滥。元、王秉政，贿赂公行。及衮为相，思革其弊，四方奏请，一切不与；而无所甄别，贤愚同滞。祐甫欲收时望，作相未二百日，除官八百人，前后相矫，终不得其适。上尝谓祐甫曰：“人或谤卿，所用多涉亲故，何也？”对曰：“臣为陛下选择百官，不敢不详慎。苟平生未之识，何以谙其才行而用之。”上以为然。

纲　诏罢四方贡献，又罢梨园。

纲　尊郭子仪为尚父，加太尉，兼中书令。

目　上以山陵近，禁屠宰。子仪之隶人犯禁，金吾将军裴谞奏之。或谓曰：“君独不为郭公地乎？”谞曰：“此乃所以为之地也。郭公勋高望重，上新即位，以为群臣附之者众，吾故发其小过，以明郭公之不足畏。上尊天子，下安大臣，不亦可乎！”

纲　诏天下毋得奏祥瑞。纵驯象，出宫女。

目　泽州上庆云图，上曰：“朕以时和年丰为嘉祥，以进贤显忠为良瑞，如卿云、灵芝、珍禽、奇兽、怪草、异木，何益于人！布告天下，自今有此，毋得上献。”

先是，外国累献驯象，上曰：“象费豢养而违物性，将安用之！”命纵于荆山之阳，及豹、貀、斗鸡、猎犬之类，悉纵之；又出宫女数百人。于是中外皆悦，淄青军士，至投兵相顾曰：“明主出矣，吾属犹反乎！”

纲　以李希烈为淮西节度使。

目　代宗优宠宦官，奉使四方者，还问所得颇少，则以为轻我命；由是中使所至，公求赂遗，重载而归。上素知其弊，遣中使邵光超赐希烈旌节；希烈赠之仆、马及缣七百匹。上怒，杖光超而流之。于是中使之未归者，皆潜弃所得于山谷，虽与之莫敢受。

纲　以马燧为河东节度使。

纲　以刘晏判度支。

目　初，第五琦始榷盐以佐军用，及刘晏代之，法益精密。初岁入钱六十万缗，末年所入逾十倍，而人不厌苦。计一岁征赋所入总一千二百万缗，而盐利居其大半。以盐为漕佣，自江、淮至渭桥，率万斛，佣七千缗，自淮以北，列置巡院，择能吏主之，不烦州县而集事。

纲　六月，诏：“冤滞听诣三司使及挝登闻鼓。”

纲　遣使慰劳淄青将士。

目　李正己畏上威名，表献钱三十万缗；上欲受之恐见欺，却之则无辞。崔祐甫请遣使慰劳淄青将士，因以赐之，使将士人人戴上恩，诸道知朝廷不重货财。上悦，从之。正己惭服，天下以为太平之治，庶几可望焉。

纲　秋七月，毁元载、马璘、刘忠翼之第。

目　安、史乱后，法度堕弛，将相宦官竞治第舍，各穷其力而后止，时人谓之“木妖”。上素疾之，故毁其尤者。

纲　以张涉为右散骑常侍。

目　上之在东宫也，国子博士张涉为侍读，即位之夕，召入禁中，事皆咨之；明日，以为翰林学士，亲重无比。至是，以为散骑常侍，学士如故。

纲　八月，以杨炎、乔琳同平章事。

目　上方励精求治，不次用人，卜相于崔祐甫，祐甫荐炎器业，上亦素闻其名，故自道州司马用之。琳，粗率喜诙谐，无他长，与张涉善，涉称其才可大用，上信而用之；闻者无不骇愕。既而祐甫病，不视事。

纲　沈既济上选举议。

目　议曰：“选举之法三科：曰德也，才也，劳也。然安行徐言，非德也；丽藻芳翰，非才也；累资积考，非劳也。今乃以此求天下之士，固未尽矣。臣谓五品以上及群司长官，宜令宰臣进叙，吏部、兵部得参议焉。其六品以下或僚佐之属，许州、府辟用；其或选用非公，则吏部、兵部察而举之，加以谴黜，则众才咸得，而官无不治矣。”

纲　冬十月，吐蕃、南诏入寇，遣神策都将李晟等击破之。

纲　葬元陵。

纲　十一月，乔琳罢。

目　琳以衰老耳聋，论议疏阔，罢政事，上由是疏张涉。

纲　十二月，立宣王诵为皇太子。

纲　诏财赋皆归左藏。

目　旧制，天下金帛皆贮于左藏，太府四时上其数，比部覆其出入。及第五琦为度支使，奏尽贮于大盈内库，使宦官掌之，天子亦以取给为便。由是以天下公赋为人君私藏，有司不复得窥其多少，殆二十年。宦官蚕食其中，蟠结根据，牢不可动。杨炎顿首于上前曰：“财赋者，国之大本，生民之命，重轻安危，靡不由之，是以前世皆使重臣掌其事，犹或耗乱不集。今独使中人出入盈虚，大臣皆不得知，政之蠹弊，莫甚于此。请出之以归有司。度宫中岁用，量数奉入。如此，然后可以为政。”上即日下诏，从之。炎以片言移人主意，议者称之。

纲　遣关播招抚湖南盗贼。

目　湖南贼帅王国良阻山为盗，遣都官员外郎关播招抚之。播辞行，上问以为政之要，对曰：“为政之本，必求有道贤人与之为理。”上曰：“朕比已下诏求贤，又遣使搜访矣。”对曰：“此唯得文词干进之士耳，安有有道贤人肯随牒举选乎！”上悦。





德宗皇帝


纲　庚申，德宗皇帝建中元年，春正月，始作两税法。

目　唐初，赋敛之法曰租、庸、调，有田则有租，有身则有庸，有户则有调。玄宗之末，版籍浸坏，至德兵起，所在赋敛，迫趣取办，无复常准。下户旬输月送，不胜困弊，率皆逃徙，其土著者百无四五。至是，杨炎建议作两税法：先计州县每岁所用及上供之数而赋于人，量出以制入。户无主、客，以见居为簿；人无丁、中，以贫富为差；为行商者，在所州县税三十之一。居人之税，秋夏两征之。其租、庸、调杂徭悉省，皆总于度支。上用其言，仍诏两税外辄率一钱者，以枉法论。

纲　罢转运、租庸、盐铁等使，贬刘晏为忠州刺史。

纲　二月，命黜陟使十一人分巡天下。

纲　以段秀实为司农卿。

目　崔祐甫有疾，多不视事；杨炎独任大政，专以复恩雠为事，奏用元载遗策城原州。炎欲发两京、关内丁夫浚丰州陵阳渠，以兴屯田。上遣中使访之泾原节度使段秀实，秀实以为：“边备尚虚，未宜兴事以召寇。”炎怒，以为沮己，征秀实为司农卿。使李怀光兼泾原，既而渠竟不成。

纲　以朱泚为泾原节度使。

目　杨炎欲城原州，命李怀光居前督作，朱泚、崔宁各将万人翼其后。诏下泾州为城具，其将士怒曰：“吾属始居邠州，甫营耕桑，有地著之安。徙屯泾州，披荆榛，立军府；坐席未暖，又投之塞外。吾属何罪而至此乎！”又以怀光严刻，皆惧。别驾刘文喜因众心不安，据泾州不受诏，复求段秀实或朱泚为帅。诏以泚代怀光。

纲　三月，张涉坐赃，放归田里。

纲　以韩洄判度支，杜祐权江、淮转运使。

纲　夏四月，上生日，不受献。

纲　六月，门下侍郎同平章事崔祐甫卒。

纲　筑奉天城。

目　术士桑道茂上言：“陛下不出数年，暂有离宫之厄，臣望奉天有天子气，宜高大其城，以备非常。”上命京兆发丁夫数千，杂六军之士筑奉天城。

纲　秋七月，杀忠州刺史刘晏。

目　荆南节度使庾准希杨炎指，奏晏与朱泚书求营救，辞多怨望；炎证成之，上密遣中使缢杀之，天下冤之。

初，安、史之乱，天下户口什亡八九，所在宿重兵，其费不赀，皆倚办于晏。晏有精力，多机智，变通有无，曲尽其妙。常以厚直募善走者，置递相望，觇报四方物价，不数日皆达，食货轻重之权，悉制在掌握，国家获利而天下无甚贵甚贱之忧。

晏以为“办集众务，在于得人，故必择通敏、精悍、廉勤之士而用之。”常言“士陷赃贿，则沦弃于时，名重于利，故士多清修；吏虽洁廉，终无显荣，利重于名，故吏多贪污”。其句检簿书，出纳钱谷，事虽至细，必委之士类；吏惟书符牒，不得轻出一言。

晏又以为户口滋多，则赋税自广，故其理财常以养民为先。诸道各置知院官，每旬月具雨雪丰歉之状以告，丰则贵籴，歉则贱粜，或以谷易杂货供官用，而于丰处卖之。知院官始见不稔之端，先申至，某月须如干蠲免，某月须如干救助，及期，晏不俟州、县申请，即奏行之，不待困弊、流殍，然后赈之也，由是户口蕃息。始为转运使，时天下见户不过二百万，其季年乃三百余万，非晏所统亦不增也。其初财赋岁入不过四百万缗，季年乃千余万缗。

晏专用榷盐法充军国之用。晏以为，官多则民扰，故但于出盐之乡置官收盐，转鬻于商人，任其所之，其去盐乡远者，转官盐于彼贮之。或商绝盐贵，则减价鬻之，谓之常平盐，官获其利而民不乏盐。其始江、淮盐利不过四十万缗，季年乃六百余万缗，由是国用充足而民不困弊。

先是，运关东谷入长安者，以河流湍悍，率一斛得八斗至者，则为成劳，受优赏。晏以为江、汴、河、渭，水力不同，各随便宜，造运船，教漕卒，缘水置仓，转相受给。自是每岁运谷或至百余万斛，无斗升沉覆者。船十艘为一纲，使军将领之，十运无失，授优劳官。于扬子置场造船，艘给千缗。或言：“用不及半，请损之。”晏曰：“不然，论大计者不可惜小费，凡事必为永久之虑。今始置船场，执事者多，当先使之私用无窘，则官物坚完矣。若遽与之屑屑较计，安能久行乎！异日必有减之者；减半以下犹可也，过此则不能运矣。”后五十年，有司果减其半。及咸通中，有司计费而给之，无复羡余，船益脆薄，漕运遂废。

晏为人勤力，事无闲剧，必于一日中决之。后来言财利者，皆莫能及。

纲　冬十月，贬薛邕为连山尉。

目　大历以前，赋敛、出纳、俸给皆无法，长吏得专之；重以元、王秉政，货赂公行，天下不按赃吏者殆二十年。上以宣歙观察使薛邕文雅旧臣，征为左丞；邕去宣州，盗隐官物以巨万计，殿中侍御史员寓发之，贬连山尉。于是州县始畏朝典。上初即位，疏斥宦官，亲任朝士，而张涉、薛邕继以赃败，宦官、武将皆曰：“南牙文臣，赃至臣万，而谓我曹浊乱天下，岂非欺罔邪！”于是上心始疑，不知所倚仗矣。

纲　辛酉，二年，春正月，成德节度使李宝臣卒，子惟岳自称留后。

目　李宝臣欲以军府传其子惟岳，以其年少暗弱，豫诛诸将之难制者数十人。及卒，孔目官胡震、家僮王他奴劝惟岳匿丧，诈为宝臣表，请继袭，不许；乃发丧，自称留后。使将佐共奏求旌节，又不许。初，宝臣与李正己、田承嗣、梁崇义相结，期以土地传子孙，故承嗣之死，宝臣力为悦请继袭。至是，悦屡为惟岳请，上亦不许；或曰：“不与必为乱。”上曰：“贼本无资以为乱，皆藉我土地，假我位号，以聚其众耳。向日因其所欲而命之多矣，而乱益滋，是爵命不足以已乱而适足以长乱也。”竟不许。

田悦乃与李正己各遣使诣惟岳，潜谋勒兵拒命。正己发兵万人屯曹州，悦亦完聚，与崇义、惟岳相应，河南士民骚然惊骇。诏以永平节度使李勉为都统，备之。

纲　以杨炎、卢杞同平章事。

目　杞貌丑，色如蓝，有口辩；上悦之。郭子仪每见宾客，姬妾不离侧。杞尝往问候，子仪悉屏侍妾。或问其故，子仪曰：“杞貌陋而心险，妇人见之必笑，他日杞得志，吾族无类矣！”

杨炎既杀刘晏，朝野侧目，李正己累表请晏罪。炎惧，遣腹心分诣诸道，密谕以“晏昔尝请立独孤后，上自杀之。”上闻而恶之，由是有诛炎之志，擢杞为相，不专任炎矣。炎素轻杞无学，多托疾不与会食；杞亦恨之。

杞阴狡，欲起势立威，小不附者必欲置之死地，引裴延龄为集贤直学士，亲任之。

纲　发京西兵戍关东。

目　发京西防秋兵万二千戍关东。上御望春楼宴劳之，神策将士独不饮，上使诘之，其将杨惠元对曰：“臣等发奉天，军帅张巨济戒之曰：‘此行大建功名，凯旋之日，相与为欢。苟未捷，毋饮酒。’故不敢奉诏。”及行，有司缘道设酒食，独惠元所部瓶罂不发。上深叹美，赐书劳之。

纲　夏五月，田悦举兵寇邢、洺。

目　田悦、李正己、李惟岳定计，连兵拒命。悦欲阻山为境，曰：“邢、洺如两眼，在吾腹中，不可不取。”乃遣兵马使康愔将兵八千人围邢州，自将兵数万围临洺。邢州刺史李共、临洺将张伾坚壁拒守。

纲　六月，以韩滉为镇海军节度使。梁崇义拒命。诏淮西节度使李希烈督诸道兵讨之。

纲　尚父、太尉、中书令、汾阳忠武王郭子仪卒。

目　子仪为上将，拥强兵，程元振、鱼朝恩谗谤百端，诏书一纸征之，无不即日就道，由是谗谤不行。尝遣使至田承嗣所，承嗣西望拜之曰：“此膝不屈于人若干年矣！”李灵曜据汴州，公私物过汴者皆留之，惟子仪物不敢近，遣兵卫送出境。校中书令考凡二十四，家人三千人，八子、七婿皆为显官；诸孙数十人，每问安，不能尽辨，颔之而已。仆固怀恩、李怀光、浑瑊辈皆出麾下，虽贵为王公，尝颐指役使，趋走于前，家人亦以仆隶视之。天下以其身为安危者殆三十年，功盖天下而主不疑，位极人臣而众不疾，穷奢极欲而人不非之，年八十五而终。其将佐为名臣者甚众。

纲　秋七月，杨炎罢，以张镒同平章事。

纲　诏马燧、李抱真、李晟讨田悦，战于临洺，大破之。

目　田悦攻临洺，累月不拔，城中食且尽。张伾饰其爱女，使出拜将士曰：“诸军守战甚苦，伾家无他物，请鬻此女为将士一日之费。”众皆哭曰：“愿尽死力，不敢言赏。”李抱真告急于朝，诏马燧及神策兵马使李晟将兵讨悦，又诏朱滔讨惟岳。燧等军至临洺，悦悉众力战，悦兵大败，悦夜遁，邢州围亦解。

纲　平虏节度使李正己卒，子纳自领军务。与李惟岳遣兵救田悦。

纲　八月，李希烈与梁崇义战，大破之，崇义死，传首京师。

纲　九月，以张孝忠为成德军节度使。

纲　加李希烈同平章事，以李承为山南东道节度使。

目　初，希烈请讨梁崇义，上亟称其忠。黜陟使李承自淮西还，言于上曰：“希烈必立微功；但恐有功之后，更烦朝廷用兵耳！”上不以为然。希烈既得襄阳，遂据之。上乃思承言，以为山南东道节度使。承单骑赴镇，至襄阳，希烈迫胁万方，承不屈，希烈乃大掠而去。

纲　冬十月，杀左仆射杨炎。

目　初，萧嵩家庙临曲江，玄宗以娱游之地，非神灵所宅，命徙之。杨炎为相，立庙复直其地。炎恶京兆尹严郢，卢杞欲陷炎，引以为御史大夫。先是炎有宅在东都，卖以为官廨，郢按之，以为有羡利。吏议以为：“监主自盗，当绞。”杞因言：“嵩庙地有王气，故玄宗徙之；炎有异志，故取以建庙。”遂贬崖州司马；遣中使护送，缢杀之。

纲　徐州刺史李洧以州降。

目　徐州刺史李洧，正己之从父兄也。举州归国；遣巡官崔程奉表诣阙，乞领徐、海、沂观察使，且曰：“今海、沂皆为李纳所有。洧与其刺史王涉、马万通有约，苟得朝廷诏书，必能成功。”程先白张镒。卢杞怒，不从其请。以洧为招谕使。

纲　十一月，刘洽、唐朝臣等，大破青、魏兵于徐州。

纲　壬戌，三年，春正月，马燧等大破田悦等于洹水，博、洺州降。

纲　朱滔、张孝忠与李惟岳战，大败之，赵州降。成德兵马使王武俊杀惟岳，传首京师。

纲　二月，以张孝忠为易、定、沧州节度使，王武俊为恒冀团练使，康日知为深赵团练使，以德、棣隶幽州。

目　时河北略定，惟魏州未下。李纳势日蹙。朝廷谓天下不日可平，以孝忠为易、定、沧州节度使，武俊、日知为恒冀、深赵团练使，以德、棣二州隶朱滔，令还镇。滔固请深州，不许，由是怨望，留屯深州。武俊自以不得为节度使，又失赵、定，不悦。复有诏令武俊以粮三千石给朱滔，马五百匹给马燧。武俊以为魏博既下，朝廷必取恒冀，故分其粮马以弱之，疑，未肯奉诏。田悦闻之，遣判官王侑说朱滔救魏博。滔大喜，即遣侑归报。又遣王郅说王武俊共救田悦，武俊亦喜，许诺，相与刻日举兵南向。

纲　三月，以李洧兼徐、海、沂观察使。

目　刘洽攻李纳于濮州，克其外城。纳于城上涕泣求自新，李勉又遣人说之，纳遣判官房说入见。会中使宋凤朝称纳势穷蹙，不可舍，上乃囚说等，纳遂归郓州，复与田悦等合。朝廷以纳势未衰，始以洧兼徐、海、沂观察使，而海、沂已为纳所据，洧竟无所得。

纲　夏四月，朱滔、王武俊反，发兵救田悦，寇赵州。诏李怀光讨之。

纲　括富商钱。

目　时两河用兵，月费百余万缗，府库不支数月，太常博士韦都宾、陈京建议，“请括富商钱，出万缗者，借其余以供军。”上从之。判度支杜祐大索长安中，长安嚣然，如被寇盗，计所得才八十余万缗。又括僦柜质钱，凡蓄积钱帛粟麦者，皆借四分之一，封其柜窖；百姓为之罢市。计并借商所得，才二百万缗，人已竭矣。

纲　洺州刺史田昂入朝。

目　李抱真、马燧数以事相恨望，怨隙遂深，不复相见。由是诸军逗挠，久无成功，上遣中使和解之。及王武俊逼赵州，抱真分麾下二千人戍邢州，燧大怒，欲引兵归。李晟说燧曰：“李尚书以邢、赵连壤，分兵守之，诚未有害。今公遽自引去，众谓公何！”燧悦，乃单骑造抱真垒，相与释憾结欢。会田昂请入朝，燧奏以洺州隶抱真。李晟军先隶抱真，又请兼隶燧，以示协和。

纲　召朱泚入朝，以张镒兼凤翔节度使。

目　朱滔遣人以蜡书遗朱泚，欲与同反；马燧获之，并使者送长安，泚不之知。上驿召泚至，示之，泚顿首请罪。上曰：“相去千里，初不同谋，非卿之罪也。”因留之长安，赐赍甚厚，以安其意。

上以幽州兵在凤翔，思得重臣代之。卢杞忌张镒忠直，为上所重，欲出之，乃对曰：“凤翔将校皆高班，非宰相无以镇抚，臣请自行。”上俯首未言，杞遽曰：“陛下必以臣貌寝，不为三军所伏，固惟陛下神算。”上乃顾镒曰：“无以易卿。”镒知为杞所排而无辞以免，因再拜受命。

上初即位，崔祐甫为相，务崇宽大，当时以为有贞观之风；及杞为相，知上性多忌，因以疑似离间群臣，始劝上以严刻御下，中外失望。

纲　六月，李怀光击朱滔、王武俊于惬山，败绩。

目　朱滔、王武俊军至魏州，田悦具牛酒出迎。滔营于惬山，李怀光军亦至，马燧等盛军容迎之。滔以为袭己，遽出陈；怀光欲乘其营垒未就击之。燧请且休士观衅，怀光曰：“时不可失。”遂击滔，滔军崩沮；怀光按辔观之，有喜色。武俊引骑横冲之，怀光军分为二；滔引兵继之，官军大败，溺死者不可胜数。燧等与诸军涉水而西，保魏县以拒滔。滔等亦引兵营魏县东南，与官军隔水相拒。

纲　冬十月，以曹王皋为江西节度使。

纲　以关播同平章事。

目　卢杞知上必更立相，恐其分己权，荐播儒厚，可镇风俗；遂以为相。政事皆决于杞，播但敛袵无所可否。上尝从容与宰相论事，播欲有所言，杞目之而止。出谓之曰：“以足下端慤少言，故相引至此，向者奈何发口欲言邪！”播自是不敢复言。

纲　十一月，朱滔、田悦、王武俊、李纳皆自称王。

纲　十二月，李希烈自称天下都元帅。

纲　癸亥，四年，春正月，李希烈陷汝州，诏遣颜真卿宣慰之。

目　李元平者，薄有才艺，性疏傲，敢大言，好论兵；关播奇之，荐于上，以为将相之器，以汝州近许，擢元平为别驾，知州事。元平至，即募工徒治城；希烈阴使壮士数百人往应募，继遣其将李克诚将数百骑突至城下，应募者应之于内，缚元平驰去。元平见希烈恐惧，便液污地。希烈骂之曰：“盲宰相以汝当我，何相轻也！”遣别将取尉氏，围郑州，东都震骇。

初，卢杞恶太子太师颜真卿，欲出之。真卿谓曰：“先中丞传首至平原，真卿以舌舐面血。今相公忍不相容乎！”杞矍然起拜，而恨之益深。至是，上问计于杞，杞对曰：“诚得儒雅重臣，为陈祸福，可不劳军旅而服。颜真卿三朝旧臣，忠直刚决，名重海内，人所信服，真其人也！”上以为然。遣真卿宣慰希烈。诏下，举朝失色。

真卿乘驿至东都，留守郑叔则曰：“往必不免，宜少留，须后命。”真卿曰：“君命也，将焉避之！”遂行。至许，欲宣诏旨，希烈使其养子千余环绕慢骂，拔刃拟之；真卿色不变。遂留不遣。

朱滔等各遣使诣希烈劝进，希烈召真卿示之曰：“四王见推，不谋而同，岂吾独为朝廷所忌无所自容邪！”真卿曰：“此乃四凶，何谓四王！相公不自保功业，为唐忠臣，乃与乱臣贼子相从，求与之同覆灭邪！”希烈不悦。他日，又与四使同宴，四使曰：“都统将称大号，而太师适至，是天以宰相赐都统也。”真卿叱之曰：“汝知有骂安禄山而死者颜杲卿乎？乃吾兄也。吾年八十，知守节而死耳，岂受汝曹诱胁乎！”希烈掘坎于庭，云欲坑之，真卿怡然，见希烈曰：“死生已定，何必多端！亟以一剑相与，岂不快公心事邪！”希烈乃谢之。

纲　夏四月，初税间架、除陌钱法。

目　旧制，诸道军出境，则仰给度支；上优恤士卒，每出境，加给酒肉，本道粮仍给其家，一人兼三人之给，故将士利之。各出军才逾境而止，月费钱百三十余万缗，常赋不能供。判度支赵赞乃奏行二法：所谓税间架者，每屋两架为间，上屋税钱二千，中税千，下税五百。敢匿一间，杖六十，赏告者钱五十缗。所谓除陌钱者，公私给与及卖买，每缗官留五十钱，给他物及相贸易者，约钱为率。敢隐钱百者，杖六十，罚钱二千，赏告者钱十缗，赏钱皆出坐者。于是愁怨之声，盈于远近。

纲　秋八月，李希烈寇襄城，诏发泾原等道兵救之。

目　初，上在东宫，闻监察御史陆贽名，即位，召为翰林学士，数问以得失。贽曰：“克敌之要，在乎将得其人；驭将之方，在乎操得其柄。将非其人者，兵虽众不足恃；操失其柄者，将虽材不为用。将不能使兵，国不能驭将，非止费财玩寇之弊，亦有不戢自焚之灾。”又曰：“人者，邦之本。财者，人之心。心伤则其本伤，本伤则枝叶颠瘁矣。”

又论关中形势，以为：“王者蓄威以昭德，偏废则危；居重以驭轻，倒持则悖。王畿者，四方之本也。太宗列置府兵，分隶禁卫，诸府八百余所，而在关中者殆五百焉。举天下不敌关中，则居重驭轻之意明矣。承平渐久，武备浸微，故禄山窃倒持之柄，一举滔天。乾元之后，继有外虞，悉师东讨，故吐蕃乘虚深入，先帝避之东游。是皆失居重驭轻之权，忘深根固柢之虑。追想及此，岂不寒心！今朔方、太原之众，远在山东；神策六军之兵，继出关外。倘有贼臣啖寇，黠虏觑边，未审陛下何以御之！立国之安危在势，任事之济否在人。势苟安，则异类同心；势苟危，则舟中敌国。陛下岂可不追鉴往事，惟新令图，修偏废之柄以靖人，复倒持之权以固国乎！今关辅之间，征发已甚，宫苑之中，备卫不全。万一将帅之中，又如朱滔、希烈，窃发郊畿，惊犯城阙，未审陛下复何以备之！臣愿追还神策六军、节将子弟，明敕泾、陇、邠、宁，更不征发，仍罢间架等税，冀已输者弭怨，见处者获宁，则人心不摇，而邦本固矣。”上不能用。

纲　冬十月，泾原兵过京师，作乱，上如奉天。朱泚反，据长安。

目　上发泾原等道兵救襄城。十月，节度使姚令言将兵五千至京城。军士冒雨，寒甚，多携子弟而来，冀得厚赐遗其家，既至，一无所赐。发至浐水，诏京兆尹王翊犒师，惟粝食菜；众怒，蹵而覆之，曰：“吾辈将死于敌，而食且不饱，安能以微命拒白刃邪！闻琼林、大盈二库，金帛盈溢，不如相与取之。”乃擐甲张旗鼓噪，还趣京城。上遽命赐帛，人二匹；众益怒，射中使，杀之。遂入城，百姓骇走。

初，京城召募使白志贞募禁兵，东征死亡者皆不以闻，但受市井富儿赂而补之，名在军籍受给赐，而身居市廛为贩鬻。至是，上召禁兵以御贼，竟无一人至者。乃与太子、诸王、公主自苑北门出，王贵妃以传国宝系衣中；宦官窦文玚、霍仙鸣帅宦官左右仅百人以从，后宫诸王、公主不及从者什七八。翰林学士姜公辅叩马言曰：“朱泚尝为泾帅，废处京师，心常怏怏。今乱兵若奉以为主，则难制矣。请召使从行。”上曰：“无及矣！”夜至咸阳，饭数匕而过。群臣皆不知乘舆所之。卢杞、关播、白志贞、王翊、陆贽等追及于咸阳。

贼登含元殿，噪，争入府库运金帛。姚令言曰：“今众无主，不能持久。朱太尉间居私第，请相与奉之。”众许诺。乃遣骑迎朱泚入宫，居白华殿，自称权知六军。百官出见泚，或劝迎乘舆，泚不悦。源休以使回纥还，赏薄，怨朝廷，入见泚，为陈成败，引符命，劝之僭逆。

上思桑道茂之言，幸奉天。金吾大将军浑瑊继至。瑊素有威望，众心恃之，稍安。检校司空李忠臣、太仆卿张光晟皆郁郁不得志，至是，与工部侍郎蒋镇皆为泚用。

泚以司农卿段秀实久失兵柄，意其必怏怏，遣骑召之。不纳，骑士逾垣入，劫之。秀实乃谓子弟曰：“吾当以死徇社稷耳。”乃往见泚，说之曰：“犒师不丰，有司之过也，天子安得知之！公宜以此开谕将士，示以祸福，奉迎乘舆，此莫大之功也！”泚不悦。

上征近道兵入援。有上言“朱泚为乱兵所立，且来攻城，宜早修守备”。卢杞切齿言曰：“朱泚忠贞，群臣莫及，臣请以百口保其不反。”上亦以为然。又闻群臣劝泚奉迎，乃诏诸道援兵至者皆营于三十里外。姜公辅谏曰：“今宿卫军寡，有备无患。若泚奉迎，何惮兵多。”上乃悉召援兵入城。

纲　司农卿段秀实谋诛朱泚，不克，死之。

目　秀实与将军刘海滨、泾原将吏何明礼、岐灵岳谋诛朱泚，迎乘舆，未发。泚遣韩旻将锐兵三千，声言迎驾，实袭奉天。秀实谓灵岳曰：“事急矣！”使灵岳诈为姚令言符，令旻且还。窃其印未至，秀实倒用司农印印符，追之，旻得符而还。泚、令言大惊；灵岳独承其罪而死。泚召李忠臣、源休、姚令言及秀实等议称帝事。秀实勃然起，夺休象笏，前唾泚面，大骂曰：“狂贼！吾恨不斩汝万段，岂从汝反邪！”因以笏击泚，中其额，溅血洒地。海滨不敢进，而逸。忠臣前助泚，泚得脱走。秀实知事不成，谓泚党曰：“我不同汝反，何不杀我！”众争前杀之。海滨捕得，见杀。明礼从泚攻奉天，复谋杀泚，亦死。上闻秀实之死，恨委用不至，涕泗久之。

纲　凤翔将李楚琳杀节度使张镒，降于朱泚。

纲　朱泚僭号。

目　朱泚自称大秦皇帝，改元应天。以姚令言、李忠臣为侍中，源休同平章事，蒋镇、樊系、张光晟等拜官有差。立弟滔为皇太弟。休劝泚诛翦宗室以绝人望，杀凡七十七人。系为泚撰册文，即成，仰药而死。泚寻改国号汉。

纲　李希烈陷襄城。

纲　李怀光帅众赴长安。

纲　以萧复、刘从一、姜公辅同平章事。

纲　泚犯奉天，诏韩游瓌、浑瑊拒之。

目　泚自将逼奉天。邠宁留后韩游瓌将兵拒泚，遇于醴泉。遂引兵还，泚亦随至。浑瑊与游瓌血战竟日，贼乃退。造攻具，毁佛寺以为梯冲。游瓌曰：“寺材皆干薪，但具火以待之。”

上与陆贽语及乱故，深自克责。贽曰：“致今日之患，皆群臣之罪也。”上曰：“此亦天命，非由人事。”贽退，上疏曰：“陛下志一区宇，四征不庭，凶渠稽诛，逆将继乱，兵连祸结，行及三年。非常之虞，亿兆同虑。惟陛下独不得闻，至使凶卒鼓行，白昼犯阙。陛下有股肱之臣，有耳目之任，有谏诤之列，有备御之司，见危不能竭其诚，临难不能效其死；所谓群臣之罪，岂徒言欤！臣又闻之，天所视听，皆因于人。人事理而天命降乱者，未之有也；人事乱而天命降康者，亦未之有也。自顷征讨颇频，刑网稍密，物力竭秏，人心惊疑。上自朝列，下达蒸黎，日夕族党聚谋，咸忧必有变故，旋属泾原叛卒，果如众庶所虞。京师之人，动逾亿计，固非悉知算术，皆晓占书，则明致寇之由，未必尽关天命。臣闻理或生乱，乱或资理，有以无难而失守，有以多难而兴邦。今生乱失守之事，则既往不可复追矣；其资理兴邦之业，在陛下克励而谨修之而已。”

纲　将军高重捷及泚兵战，死。

目　将军高重捷与泚骁将李日月战于梁山，破之；乘胜逐北，贼伏兵掩之，斩其首而去。上哭之尽哀，结蒲为首而葬之，泚见其首亦哭曰：“忠臣也！”束蒲为身而葬之。日月亦战死于城下；归其尸。其母不哭，骂曰：“奚奴！国家何负于汝而反？死已晚矣！”及泚败，独日月之母不坐。

纲　十一月，李晟将兵入援。浑瑊击朱泚，破走之，奉天围解。

目　李晟闻上幸奉天，引兵出飞狐道，昼夜兼行。诏以为行营节度使。泚围奉天经月，城中资粮俱尽。时供御才有粝米二斛，每伺贼间，夜缒人于城外，采芜菁根而进之。李怀光以兵五万入援，至蒲城。李晟亦自蒲津济，军于东渭桥。马燧遣其司马王权及子汇将兵五千人屯中渭桥。泚党所据，惟长安城。出战屡败，泚以为忧，乃急攻奉天，造云梯，高广数丈，上容壮士五百人；城中恟惧。浑瑊迎其所来，凿地道积薪蓄火以待之。时士卒冻馁，又乏甲胄，瑊抚谕之，激以忠义，皆鼓噪力战。瑊中流矢，进战不辍。会云梯辗地道，轮陷，不能前却，火从地出，须臾灰烬，贼乃引退。于是三门出兵，太子督战，贼徒大败。

李怀光引兵西，先遣兵马使张韶赍蜡表，间行至奉天，值贼方攻城，驱使填堑，得间入城。上大喜，城中欢声如雷。怀光亦败泚兵于醴泉，泚遂遁归长安。众以为怀光复三日不至，则城不守矣。泚退，从臣皆贺。汴滑兵马使贾隐林进言曰：“陛下性太急，不能容物，若此性未改，虽朱泚败亡，忧未艾也！”上甚称之。

纲　李怀光至奉天，诏引军还取长安。

目　李怀光来赴难，数与人言卢杞、赵赞、白志贞之奸佞，且曰；“天下之乱，皆此曹所为也！吾见上，当请诛之。”杞闻之惧，言于上曰：“怀光勋业，社稷是赖，贼徒破胆，皆无守心，若使之乘胜取长安，则一举可以灭贼，此破竹之势也。今听入朝，留连累日，使贼得成备，恐难图矣！”上以为然。诏怀光直引军屯便桥，与李建徽、李晟、杨惠元共取长安。怀光自以数千里赴难，破泚解围，而咫尺不得见天子，意殊怏怏，曰：“吾今已为奸臣所排，事可知矣！”遂引兵行。

上问陆贽以当今切务。贽上疏曰：“当今急务，在于密察群情而已矣。群情之所甚欲者，陛下先行之，所甚恶者，陛下先去之。欲恶与天下同，而天下不归者，未之有也。理乱之本，系于人心，况当变故危疑之际乎！顷者中外意乖，君臣道隔，郡国之志不达于朝廷，朝廷之诚不升于轩陛。上泽阙于下布，下情壅于上闻，实事不知，知事不实，此群情之所甚恶也。夫总天下之智以助聪明，顺天下之心以施教令，则君臣同志，何有不从！远迩归心，孰与为乱！”疏奏旬日，无所施行。

贽又上疏曰：“臣闻立国之本，在乎得众，得众之要，在乎见情。在易，乾下坤上曰泰，坤下乾上曰否，损上益下曰益，损下益上曰损。夫天在下而地处上，于位乖矣，而反谓之泰者，上下交故也。君在上而臣处下，于义顺矣，而反谓之否者，上下不交故也。上约己而裕于人，人必悦而奉上矣，岂不谓之益乎！上蔑人而肆诸己，人必怨而叛上矣，岂不谓之损乎！是以古先圣王之居人上也，必以其欲从天下之心，而不敢以天下之人从其欲。陛下以明威照临，以严法制断，故远者惊疑而阻命逃死之乱作，近者畏慑而偷容避罪之态生。人各隐情，以言为讳，至于变乱将起，亿兆同忧，独陛下恬然不知，方谓太平可致。陛下以今日之所睹，验往时之所闻，孰真孰虚？何得何失？则事之通塞备详之矣！人之情伪尽知之矣！”

上乃遣中使谕之曰：“朕本性甚好推诚，亦能纳谏。将谓君臣一体，全不堤防，缘推诚信不疑，所以反致患害。谏官论事，例自矜衒，归过于朕以自取名。又多雷同，道听涂说，试加质问，遽即辞穷。所以近来不多对人，非倦于接纳也。”贽以书对曰：“天不以地有恶木而废发生，天子不以时有小人而废听纳。且一不诚则心莫之保，一不信则言莫之行。陛下所谓失于诚信以致患害者，斯言过矣。夫驭之以智则人诈，示之以疑则人偷。上行之则下从，上施之则下报。若诚不尽于己而望尽于人，众必怠而不从矣。不诚于前而曰诚于后，众必疑而不信矣。是知诚信之道，不可斯须而去身。愿陛下慎守而力行之，非所以为悔也！夫仲虺赞扬成汤，不称其无过而称其改过；吉甫歌诵周宣，不美其无阙而美其补阙。是则圣贤唯以改过为能，不以无过为贵。盖以为智者改过而迁善，愚者耻过而遂非；迁善则其德日新，遂非则其恶弥积也。谏官不密，信非忠厚，其于圣德固亦无亏。陛下若纳谏不违，则传之适足增美；陛下若违谏不纳，又安能禁之勿传！且陛下虽穷其辞而未穷其理，能服其口而未服其心也。夫上好胜必甘于佞辞，上耻过必忌于直谏；如是则下之谄谀者顺旨，而忠实之语不闻矣。上骋辩必剿说而折人以言，上眩明必臆度而虞人以诈，如是则下之顾望者自便，而切磨之辞不尽矣。上厉威必不能降情以接物，上恣愎必不能引咎以受规，如是则下之畏懦者避辜，而情理之说不申矣。上情不通于下则人惑而不从其令；下情不通于上则君疑而不纳其诚。诚而不见纳则应之以悖，令而不见从则加之以刑；下悖上刑，不败何待！故谏者多，表我之能好；谏者直，示我之能贤；谏者之狂诬，明我之能恕；谏者之漏泄，彰我之能从。有一于斯，皆为盛德。”上颇采用其言。

纲　十二月，贬卢杞、白志贞、赵赞为远州司马。

目　李怀光顿兵不进，上表暴扬杞等罪恶；众论喧腾，亦咎杞等。上不得已，皆贬为司马。

纲　以陆贽为考功郎中。

目　贽辞曰：“行罚先贵近而后卑远，则令不犯；行赏先卑远而后贵近，则功不遗。望先录大劳，次遍群品，则臣亦不敢独辞。”上不许。





纲鉴易知录卷五四


唐纪


德宗皇帝


纲　甲子，兴元元年，春正月，大赦。

目　陆贽言于上曰：“昔成汤以罪己勃兴，楚昭以善言复国。陛下诚能不吝改过，以谢天下，使书诏之辞无所避忌，则反侧之徒革心向化矣。”上然之，故奉天所下书诏，虽骄将悍卒闻之，无不感激挥涕。

上又以中书所撰赦文示贽，贽言：“动人以言，所感已浅，言又不切，人谁肯怀！今兹德音，悔过之意不得不深，引咎之辞不得不尽，洗刷疵垢，宣畅郁堙，使人人各得所欲，则何有不从者乎！然知过非难，改过为难；言善非难，行善为难。假使赦文至精，止于知过言善，犹愿圣虑更思所难。”上然之。乃下制曰：“致理兴化，必在推诚；忘己济人，不吝改过。小子长于深宫之中，暗于经国之务，积习易溺，居安忘危，不知稼穑之艰难，不恤征戍之劳苦，泽靡下究，情未上通，事既壅隔，人怀疑阻。由昧省己，遂用兴戎，远近骚然，众庶劳止。天谴于上而朕不悟，人怨于下而朕不知，驯致乱阶，变兴都邑，万品失序，九庙震惊，上累祖宗，下负烝庶，痛心貌，罪实在予，自今中外书奏，不得言‘圣神文武’之号。李希烈、田悦、王武俊、李纳等，咸以勋旧，各守藩维，朕抚御乖方，致其疑惧；皆由上失其道，下罹其灾，朕实不君，人则何罪！宜并所管将吏等一切待之如初。朱滔虽缘朱泚连坐，路远必不同谋，念其旧勋，务在弘贷，如能效顺，亦与维新。朱泚反易天常，盗窃名器，暴犯陵寝，所不忍言，获罪祖宗，朕不敢赦。其胁从将吏百姓等，官军未到以前，并从赦例。赴奉天及收京城将士，并赐名奉天定难功臣。其所加垫陌钱、税间架、竹、木、茶、漆、榷盐之类，悉宜停罢。”赦下，四方人心大悦。后李抱真入朝，为上言：“山东宣布赦书，士卒皆感泣，臣见人情如此，知贼不足平也！”

纲　王武俊、田悦、李纳上表谢罪。

纲　李希烈僭号。

目　李希烈自恃兵强，遂谋称帝，遣人问仪于颜真卿，真卿曰：“老夫尝为礼官，所记惟诸侯朝天子礼耳！”希烈遂称大楚皇帝，以其党郑贲、孙广、李缓、李元平为宰相。遣其将辛景臻谓颜真卿曰：“不能屈节，当自焚！”积薪灌油于其庭。真卿趋赴火，景臻遽止之。

纲　置琼林大盈库于行宫。

目　上于行宫庑下贮诸道贡献之物，榜曰琼林大盈库。陆贽谏曰：“天子与天同德，以四海为家，何必挠废公方，崇聚私货，效匹夫之藏，以诱奸聚怨乎！今者攻围已解，衣食已丰，而谣方兴，军情稍阻，岂不以患难既与之同忧，而安乐不与之同利乎！诚能近想重围之殷忧，追戒平居之专欲，凡在一库货贿，尽令出赐有功，每获珍华，先给军赏，如此则乱必靖，贼必平，徐驾六龙，旋复都邑。天子之贵，岂当忧贫！是乃散小储而成大储，损小宝而固大宝也。”上即命去其榜。

纲　以萧复为江、淮等道宣慰、安抚使。

目　萧复尝言于上曰：“宦官为监军，恃恩纵横。此属但应掌宫掖之事，不宜委以兵权国政。”上不悦。又尝言：“陛下践祚之初，圣德光被，自用杨炎、卢杞黩乱朝政，以致今日。陛下诚能变更睿志，臣敢不竭力。傥使臣依阿苟免，臣实不能！”又尝与卢杞同奏事，杞顺上旨，复正色曰：“卢杞言不正！”上愕然，退，谓左右曰：“萧复轻朕！”命复充山南、荆湖、江、淮等道宣慰、安抚使，实疏之也。

纲　二月，赠段秀实太尉，谥忠烈。

纲　李晟还军东渭桥。

目　李怀光有异志，又恶李晟独当一面，恐其成功；奏请与晟合军，诏许之。晟与怀光会于咸阳西。怀光密与朱泚通谋，事迹颇露，李晟屡奏，恐为所并，请移军东渭桥，上从之。

纲　加李怀光太尉，赐铁券。

目　李晟以为：“怀光反状已明，缓急宜有备，蜀、汉之路不可壅，请以裨将赵光铣等为洋、利、剑三州刺史，各将兵以防未然。”上欲亲总禁兵幸咸阳，趣诸将进讨。或谓怀光曰：“此汉祖游云梦之策也！”怀光大惧，反谋益甚。诏加怀光太尉，赐铁券，遣使谕旨。怀光对使者投铁券于地曰：“人臣反，赐铁券；怀光不反，今赐铁券，是使之反也！”辞气甚悖。

怀光潜与朱泚通谋，其养子石演芬遣客诣行在告之。事觉，怀光召演芬责之曰：“我以尔为子，奈何负我，死甘心乎？”演芬曰：“天子以太尉为股肱，太尉以演芬为心腹；太尉既负天子，演芬安得不负太尉乎？演芬胡人，不能异心，惟知事一人。苟免贼名而死，死甘心矣！”怀光使左右脔食之，皆曰：“义士也！”以刀断其喉而去。

纲　李怀光反，帝奔梁州。

目　上以怀光附贼，将幸梁州，山南节度使严震遣大将张用诚将兵五千迎卫。用诚为怀光所诱，阴与之通谋。会震继遣牙将马勋奉表，上语之故。勋诣梁州，取震符召用诚，壮士自后擒之，送震杖杀之。

李怀光袭夺李建徽、杨惠元军，杀惠元，建徽走免。怀光又与韩游瓌书，约使为变，游瓌奏之。

怀光遣其将赵升鸾入奉天，约为内应。升鸾诣浑瑊自言，瑊遽以闻，且请决幸梁州。上遂出城，命戴休颜守奉天。休颜徇于军中曰：“怀光已反！”遂乘城拒守。

怀光遣其将孟保、惠静寿、孙福达将精骑趣南山邀车驾，至盩厔，相谓曰：“彼使我为不臣，我以追不及报之，不过不使我将耳。”帅众而东，纵之剽掠。由是百官从行者皆得入骆谷。以追不及还报，怀光皆黜之。

纲　加神策行营节度使李晟同平章事。

目　李晟得除官制，拜哭受命，谓将佐曰：“长安，宗庙所在，天下根本，若诸将皆从行，谁当灭贼者！”乃治城隍，缮甲兵，为复京城之计。是时怀光、朱泚连兵，声势甚盛；晟以孤军处其间，内无资粮，外无救援，徒以忠义感激将士，故其众虽单弱而锐气不衰。

纲　三月，魏博兵马使田绪杀其节度使田悦，权知军事。

目　田悦用兵数败，其下厌苦之。上以给事中孔巢父为魏博宣慰使。巢父，孔子三十七世孙也，性辩博，至魏州，对其众为陈逆顺祸福，悦及将士皆喜。兵马使田绪，承嗣之子也，凶险多过失，悦杖而拘之。悦以归国，撤警备，绪遂与左右杀悦，于是将士皆归绪；因请命于巢父，巢父命绪权知军府。朱滔遣人说绪，许以本道节度使；绪送款于滔。李抱真、王武俊又遣使诣绪，许以赴援。绪召将佐议之，幕僚曾穆、卢南史曰：“用兵虽尚威武，亦本仁义，然后有功。幽陵之兵恣行杀掠，今虽盛强，其亡可立而待也。奈何以目前之急，欲从人为反逆乎！不若归命朝廷。天子方蒙尘于外，闻魏博使至必喜，官爵旋踵而至矣。”绪从之，遣使奉表诣行在。

纲　李怀光奔河中。

目　始，怀光方强，朱泚与书，以兄事之，约分帝关中。及怀光已反，其下多叛，泚乃赐以诏书，且征其兵。怀光惭怒，内忧麾下为变，外恐李晟袭之，遂烧营东走。至河中，或劝守将吕鸣岳焚桥拒之，鸣岳以兵少，恐不能支，遂纳之。

纲　车驾至梁州。

目　上在道，民有献瓜果者，上欲以散试官授之，陆贽奏曰：“爵位恒宜慎惜，不可轻用。献瓜果者，赐之钱帛可也。”上曰：“试官虚名，无损于事。”贽曰：“当今所病，方在爵轻，设法贵之，犹恐不重，若又自弃，将何劝人！今之员外、试官，虽则授无费禄，然而突铦锋、排患难、竭筯力、展勤效者，皆以是酬之；若献瓜果者亦以授之，则彼必相谓曰：‘吾以忘躯命而获官，此以进瓜果而获官，是国家以吾之躯命同于瓜果矣。’视人如草木，谁复为用哉！今陛下既未有实利以敦劝，又不重虚名而滥施，则后之立功者，将曷用为赏哉！”

上居艰难中，虽有宰相，小大之事，必与贽谋之，故当时谓之“内相”。然贽数直谏，忤上意。卢杞虽贬，上心庇之。贽极言杞奸邪致乱，上虽貌从，心颇不悦。车驾至梁州。山南地薄民贫，盗贼之余，户口减半。严震百方以聚财赋，民不至困穷，而供亿无乏。

纲　凤翔节度使李楚琳遣使诣行在。

目　初，奉天围解，李楚琳遣使入贡，上不得已除凤翔节度使，而心恶之。使者数辈至，上皆不引见。欲以浑瑊代之，陆贽奏曰：“楚琳之罪固大，必欲精求素行，追抉宿疵，则是改过不足以补愆，自新不足以赎罪。凡今将吏，岂尽无疵，人皆省思，孰免疑畏，又况阻命胁从之流，安敢归化哉！”上乃善待楚琳使者，优诏存慰之。

上又问贽：“近有卑官自山北来者，论说贼势，语多张皇，察其事情，颇似窥觇。若不追寻，恐成奸计。”贽上奏曰：“以一人之听览而欲穷宇宙之变态，以一人之防虑而欲胜亿兆之奸欺，役智弥精，失道弥远。项籍纳秦降卒二十万，虑其怀诈而尽坑之，其于防虞，亦已甚矣。汉高豁达大度，天下之士至者，纳用不疑，其于备虑，可谓疏矣。然而项氏以灭，刘氏以昌，蓄疑之与推诚，其效固不同也。陛下智出庶物，有轻待人臣之心；思用万机，有独驭区之意；谋吞众略，有过慎之防；明照群情，有先事之察；严束百辟，有任刑致理之规；威制四方，有以力胜残之志。由是才能者怨于不任，忠荩者忧于见疑，著勋业者惧于不容，怀反侧者迫于及讨，驯致离判，构成祸灾。愿陛下以覆辙为戒，天下幸甚。”

纲　夏四月，以韩游瓌为邠宁节度使。

纲　加李晟诸道副元帅。

目　晟家百口及神策军士家属皆在长安，朱泚善遇之。军中有言及家者，晟泣曰：“天子何在，敢言家乎！”泚使晟亲近以家书遗晟曰：“公家无恙。”晟怒曰：“尔敢为贼为间！”立斩之。军士未授春衣，盛夏犹衣裘褐，终无叛志。

纲　以田绪为魏博节度使。

纲　姜公辅罢为左庶子。

目　上长女唐安公主薨，上欲为造塔，厚葬之。姜公辅表谏，以为：“山南非久安之地，且宜俭薄，以副军须之急。”上谓陆贽曰：“造塔小费，非宰相所宜论。公辅正欲指朕过失，自求名耳。”贽上奏曰：“凡论事者当问理之是非，岂计事之大小！故唐、虞之际，主圣臣贤，而虑事之微，日至万数。然则微之不可不重也如此，陛下又安可忽而勿念乎！若谓谏争为指过，则剖心之主，不宜见罪于哲王；以谏争为取名，则匪躬之臣，不应垂训于圣典。”上意犹怒，罢公辅为左庶子。

纲　以贾耽为工部尚书。

目　先是，耽为山南东道节度使，使行军司马樊泽奏事行在。泽既复命，方大宴，有急牒至，以泽代耽。耽内牒怀中，颜色不变；宴罢，召泽告之，且命将吏谒泽。牙将张献甫怒曰：“行军自图节钺，事人不忠，请杀之。”耽曰：“天子所命，则为节度使矣！”即日离镇，以献甫自随，军府遂安。

纲　韩游瓌引兵会浑瑊于奉天。

纲　李抱真会王武俊于南宫。

目　朱滔攻贝州百余日，马寔攻魏州亦逾四旬，皆不能下。贾林复为李抱真说王武俊曰：“朱滔志吞贝、魏，复值田悦被害，傥旬日不救，则魏博皆为滔有矣。魏博既下，则张孝忠必为之臣。滔连三道之兵，进临常山，明公欲保其宗族，得乎！常山不守，则昭义退保西山，河朔尽入于滔矣。不若乘贝、魏未下，与昭义合兵救之；滔既破亡，则朱泚不日枭夷，銮舆反正，诸将之功，孰居明公之右者哉！”武俊悦，从之。军于南宫东南，抱真自临洺引兵会之。两军尚相疑，抱真以数骑诣武俊营；命行军司马卢玄卿勒兵以俟，曰：“今日之举，系天下安危，若其不还，领军事以听朝命亦惟子，励将士以雪雠耻亦惟子。”言终，遂行。见武俊，叙国家祸难，天子播迁，持武俊哭，流涕纵横。武俊亦悲不自胜，左右莫能仰视。遂与武俊约为兄弟，誓同灭贼。抱真退入武俊帐中，酣寝久之；武俊感激，待之益恭，指心仰天曰：“此身已许十兄死矣！”遂连营而进。

纲　五月，韩滉遣使贡献。

目　山南地热，上以军士未有春服，亦自御夹衣。至是，盐铁判官王绍以江、淮缯帛来至，上命先给将士，然后御衫。韩滉又遣幕僚何士干献绫罗四十担于行在，又运米百艘以饷李晟。时关中斗米五百，及滉米至，减五之四。滉为人强力严毅，自奉俭素，夫人常衣绢裙，破，然后易。

纲　李抱真、王武俊大破朱滔于贝州。

纲　六月，李晟等收复京城。朱泚亡走，其将韩旻斩之以降。

目　李晟大陈兵，谕以收复京城。召诸将谓曰：“贼重兵皆聚苑中，自苑北攻之，溃其腹心，贼必奔亡。”乃牒浑瑊、骆元光等，领兵刻期集于城下。李晟移军于光泰门外，方筑垒，泚兵大至。晟纵兵击之，贼败走。明日，晟使兵马使李演、王佖将骑兵，史万顷将步兵，直抵苑墙。晟先开墙二百余步，贼栅断之。万顷帅众拔栅而入，佖、演继之，贼众大溃，诸军分道并入，贼不能支，皆溃。张光晟劝泚出亡，泚乃与姚令言帅余众西走。光晟降。晟遣兵马使田子奇以骑兵追泚，令诸军曰：“晟赖将士之力，克清宫禁。长安士庶，久陷贼庭，若小有震惊，非吊民伐罪之意。晟与公等室家相见非晚，五日内无得通家信。”

晟遣掌书记于公异作露布上行在，曰：“臣已肃清宫禁，祗谒寝园，钟簴不移，庙貌如故。”上览之泣下，曰：“天生李晟，以为社稷，非为朕也。”

朱泚将奔吐蕃，其众随道散亡，比至泾州，才百余骑。田希鉴闭城拒之，泾卒遂杀姚令言，诣希鉴降。泚独与亲兵北走；宁州刺史夏侯英拒之。泚将梁庭芬射泚坠坑中，韩旻等斩之，诣泾州降。传首行在。诏以希鉴为泾原节度使。

上命陆贽草诏赐浑瑊，使访求奉天所失内人。贽上奏曰：“今臣盗始平，疲瘵之民，疮痍之卒，尚未循拊，而首访妇人，非所以副惟新之望也。”上遂不降诏，而遣中使求之。

纲　以李晟为司徒、中书令，浑瑊为侍中，骆元光等迁官有差。

纲　上发梁州。

目　上问陆贽：“今至凤翔，诸军甚盛，因此遣人代李楚琳，何如？”贽上奏曰：“如此则事同胁执，以言乎除乱则不武，以言乎务理则不诚，用是时巡，后将安入！义者或谓之权，臣窃未喻其理。夫权之为义，取类权衡，今辇路所经，首行胁夺，易一帅而亏万乘之义，得一方而结四海之疑，乃是重其所轻而轻其所重，谓之权也，不亦反乎！夫以反道为权，以任数为智，此古今所以多丧乱而长奸邪也。不如俟奠枕京邑，征授一官，彼将奔走不暇，安敢复劳诛哉！”

纲　秋七月，遣给事中孔巢父宣慰河中，李怀光杀之。

纲　车驾还长安。

目　李晟谒见上于三桥，先贺平贼，后谢收复之晚，伏路左请罪。上驻马慰抚，为之掩涕，令左右扶上马。至宫，每闲日，辄宴勋臣，李晟为之首，浑瑊次之，诸将相又次之。

纲　征李泌为左散骑常侍。

目　李泌为杭州刺史，征诣行在，日直西省，朝野属目。上问河中为忧？泌曰：“天下事甚有可忧者；若惟河中，不足忧也。陛下已还宫阙，怀光不束身归罪，乃虐杀使臣，窜伏河中，不日必为帐下所枭矣。”

初，上发吐蕃以讨朱泚，许以安西、北庭之地与之；及泚诛，吐蕃来求地，上欲与之。泌曰：“安西、北庭之人，势孤地远，尽忠竭力，为国家固守近二十年，诚可哀怜。一旦弃之戎狄，彼必深怨中国，他日从吐蕃入寇，如报私雠矣。况日者吐蕃观望不进，阴持两端，何功之有！”上遂不与之。

纲　八月，颜真卿为李希烈所杀。

目　李希烈闻希清伏诛，忿怒，遣中使至蔡州杀颜真卿。中使曰：“有敕。”真卿再拜。中使曰：“今赐卿死。”真卿曰：“老臣无状，罪当死。不知使者几日发长安？”使者曰：“自大梁来。”真卿曰：“然则贼耳，何谓敕邪！”遂缢杀之。

纲　以李晟为凤翔、陇右节度等使，进爵西平王。

纲　遣浑瑊等讨李怀光军于同州。

目　上命浑瑊、骆元光讨怀光，怀光遣其将徐庭光军长春宫以拒之，瑊等数战不利。时度支用度不给，议者多请赦怀光，上不许。

纲　马燧讨李怀光，取晋、慈、隰州。以浑瑊为河中节度使，康日知为晋慈隰节度使。

纲　冬十月，以窦文玚、王希迁为监神策军兵马使。

纲　十一月，加韩滉同平章事。

目　议者或言：“滉聚兵修城，阴蓄异志。”上疑之，以问李泌，对曰：“滉公忠清俭，贡献不绝。镇抚江东，盗贼不起。所以修城为迎扈之备耳。此乃人臣忠笃之虑，奈何更以为罪乎！滉性刚严，不附权贵，故多谤毁，臣敢保其无他。”上曰：“外议汹汹，卿弗闻乎！”对曰：“臣固闻之。其子皋为郎，不敢归省，正以谤语沸腾故也。”退，遂上章，请以百口保滉。他日，又言于上曰：“臣之上章，非私于滉，乃为朝廷计也。”上曰：“如何？”对曰：“今天下旱、蝗，关中米斗千钱，仓廪耗竭，而江东丰稔。愿陛下早下臣章，以解朝众之惑，而谕韩皋使之归觐，令滉速运粮储，此朝廷大计也。”上即下泌章，令皋归觐，而谕之曰：“卿父比有谤言，朕不复信。关中乏粮，宜速致之。”皋至，滉感悦，即日发米百万斛，听皋留五日即还朝，自送至江上，冒风涛而遣之。陈少游闻之，即贡米二十万斛。

会刘洽得李希烈起居注，云“某月日，陈少游上表归顺。”少游闻之惭惧，发疾，卒。大将王韶欲自为留后，韩滉遣使谓之曰：“汝敢为乱，吾即日全军渡江诛汝矣！”韶惧而止。上闻之喜，谓李泌曰：“滉不惟安江东，又能安淮南，真大臣之器，卿可谓知人！”遂加滉平章事、江淮转运使。滉入贡无虚月，朝廷赖之，使者劳问相继，恩遇始深矣。

纲　马燧取绛州。

纲　乙丑，贞元元年，春正月，赠颜真卿司徒，谥文忠。

纲　以卢杞为澧州别驾。

目　卢杞遇赦，移吉州长史，谓人曰：“吾必再入。”未几，上果欲用为饶州刺史。给事中袁高奏：“杞极恶穷凶，何可复用！”上不听。补阙陈京、赵需等亦争之，上谓宰相：“与杞小州。”乃以杞为澧州别驾。上谓李泌曰：“朕已可袁高所奏。”泌曰：“累日外人窃议，比陛下于桓、灵；今承德音，乃尧、舜之不逮也！”上悦。杞竟卒于澧州。

纲　三月，马燧贩李怀光兵于陶城。夏四月，燧及浑瑊又破怀光兵于长春宫。

目　马燧败怀光兵于陶城，斩首万余级；分兵会浑瑊，逼河中。破怀光兵于长春宫南，遂围宫城。

时连年旱、蝗，资粮匮竭，言事者多请赦李怀光。李晟上言：“赦怀光有五不可：河中距长安才三百里，同州当其冲，多兵则未为示信，少兵则不足堤防，忽惊东偏，何以制之？一也；今赦怀光，必以晋、绛、慈、隰还之，浑瑊既无所诣，康日知又应迁移，土宇不安，何以奖励，二也；陛下连兵一年，讨除小丑，兵力未穷，遽赦其罪，今西有吐蕃，北有回纥，南有淮西，观我强弱，必起窥觎，三也；怀光既赦，则朔方将士皆应叙勋行赏，今府库方虚，赏不满望，是愈激之使叛，四也；既解河中，罢诸道兵，赏典不举，怨言必起，五也。今河中斗米五百，刍藁且尽，陛下但敕诸道围守旬时，彼必有内溃之变，何必养腹心之疾为他日之悔哉！”马燧入朝，奏曰：“怀光凶逆尤甚，赦之无以令天下，愿更得一月粮，必为陛下平之。”上许之。

纲　六月，朱滔死，以刘怦为幽州节度使。

纲　秋七月，陕虢军乱，杀其节度使张劝，诏以李泌为都防御转运使。

纲　八月，马燧取长春宫，遂及诸军平河中。李怀光缢死。

目　马燧与诸将谋曰：“长春宫不下，则怀光不可得。然其守备甚严，攻之旷日持久，我当身往谕之。”遂径造城下，呼其守将徐庭光，庭光帅将士罗拜城上。燧曰：“汝曹徇国立功四十余年，何忽为灭族之计！从吾言，非止免祸，富贵可图也。”众不对。燧披襟曰：“汝不信吾言，何不射吾！”将士皆伏泣。燧曰：“此皆怀光所为，汝曹无罪。第坚守勿出。”皆曰：“诺。”燧等遂进逼河中，怀光举火，诸营不应。

骆元光使入招庭光；庭光骂辱之。及燧还，乃开门降。燧以数骑入城慰抚之，其众大呼曰：“吾辈复为王人矣！”浑瑊谓僚佐曰：“始吾谓马公用兵不吾逮也，今乃知吾不逮多矣！”

燧帅诸军至河西，河中军士自相惊，皆易其号为“太平”字；怀光不知所为，乃缢而死。

初，怀光之解奉天围也，上以其子璀为监察御史。及怀光屯咸阳不进，璀密言于上曰：“臣父必负陛下，愿早为之备。臣闻君、父一也；但今日陛下未能诛臣父，而臣父足以危陛下，故不忍不言。”上惊曰：“卿大臣爱子，当为朕委曲弥缝之！”对曰：“臣父非不爱臣，臣非不爱其父与宗族也；顾臣力竭，不能回耳。”上曰：“然则卿以何策自免？”对曰：“臣父败，则臣与之俱死，复有何策哉！使臣卖父求生，陛下亦安用之！”及李泌赴陕，上谓之曰：“朕所以欲全怀光，诚惜璀也。卿至陕，试为朕招之。”对曰：“陛下未幸梁、洋，怀光犹可降也。今虽请降，臣不敢受，况招之乎！璀固贤者，必与父俱死矣；若其不死，则亦无足贵也。”及怀光死，璀亦自杀。

朔方将牛名俊断怀光首出降。燧自辞行，至是凡二十七日。浑瑊尽得怀光之众。朔方军自是分居邠、蒲矣。

纲　加马燧兼侍中。

纲　赦怀光一子，收葬其尸。罢讨淮西兵。

目　上问陆贽：“今复有何事当区处者？”贽以河中既平，虑必有希旨生事之人，请乘胜讨淮西者。李希烈必诱谕其所部及新附诸帅曰：“奉天息兵之旨，乃因窘急而言，朝廷稍安，必复诛伐。”如此，则四方负罪者孰不自疑，建中之忧行将复起。乃上奏曰：“陛下悔过降号，闻者涕泣，故诸将效死，叛夫请罪，逆泚、怀光相继枭殄。曩以百万之师而力殚，今以咫尺之诏而化洽。是则圣王之敷理道，服暴人，任德而不任兵，明矣；群帅之悖臣礼，拒天诛，图活而不图王，又明矣。今叛帅革面，复修臣礼，然其深言密议固亦未尽坦然，必当聚心而谋，倾耳而听，观陛下所行之事，考陛下所誓之言。若言与事符，则迁善之心渐固；傥事与言背，则虑祸之态复回。所宜布恤人之惠以济威，乘灭贼之威以行惠臣所未敢保者，惟希烈耳。陛下但敕诸镇各守封疆，彼既气夺算穷，不有人祸，则有鬼诛。古所谓不战而屈人之兵者，斯之谓欤！”诏以“李怀光尝有功，宥其一男，归其尸使收葬。诸道与淮西连接者，非被侵轶，不须进讨。李希烈若降，当待以不死；自余一无所问。”

纲　以张延赏为左仆射。

目　初，李晟戍成都，取其营妓以还。西川节度使张延赏怒，追而返之，晟遂与延赏有隙。至是，上召延赏入相，晟表陈其过恶；上重违其意，以延赏为左仆射。

纲　丙寅，二年，春正月，以刘滋、崔造、齐映同平章事。

目　造少与韩会、卢车美、张正则为友，以王佐自许，时人谓之“四夔”。上以造敢言，故不次用之。滋、映多让事于造。造久在江外，疾钱谷诸使罔上之弊，奏罢水陆度支、转运等使，诸道租赋悉委观察使、刺史遣官送京师。令宰相分判六曹：映判兵部，李勉判刑部，滋判吏礼部，造判户、工部；造与户部侍郎元琇善，使判诸道盐、铁、榷酒，韩滉奏论其过失，罢之。

纲　夏四月，淮西将陈仙奇杀李希烈以降，以仙奇为节度使。

目　希烈兵势日蹙，会有疾，仙奇使医毒杀之；因屠其家，举众来降。诏以为淮西节度使。

纲　秋七月，陈仙奇为其将吴少诚所杀，以少诚为留后。

纲　吐蕃入寇，诏浑瑊、骆元光屯咸阳。

纲　九月，置十六卫上将军。

目　初，上与常侍李泌议复府兵，泌言：“府兵平日皆安居田亩，每府有折冲领之，农隙教战。有事征发，则以符契下州府参验发之，至所期处。将帅按阅，有不精者，罪其折冲，甚者罪及刺史。军还，则赐勋加赏，行者近不逾时，远不经岁。高宗以刘仁轨为洮河镇守，使以图吐蕃，于是始有久戍之役。又牛仙客以积财得宰相，边将效之；诱戍卒，使以所赍缯帛寄于府库，而苦役之，利其死而没入其财，故戍卒还者什无二三。然未尝有外叛内侮者，诚以顾恋田园，恐累宗族故也。自开元之末，张说始募长征兵，兵不土著，不自重惜，忘身徇利，祸乱遂生。向使府兵之法不废，安有如此下陵上替之患哉！”上以为然，因有是命，然卒亦不能复也。

纲　李晟遣兵击吐蕃于汧城，败之。

目　尚结赞败走，谓其人曰：“唐之良将，李晟、马燧、浑瑊而已，当以计去之。”入凤翔境，以兵直抵城下，曰：“李令公召我来，何不出犒我！”经宿而退。

纲　冬十一月，韩滉、刘玄佐、曲环俱入朝。

目　先是关中仓廪竭，禁军或自脱巾呼于道曰：“拘吾于军而不给粮，吾罪人也！”上忧之甚，会韩滉运米三万斛至陕，李泌奏之。上喜，谓太子曰：“吾父子得生矣！”时禁中不酿，命于坊市取酒为乐。又遣中使谕神策六军，军士皆呼万岁。时比岁饥馑，兵民率皆瘦黑，及麦熟，市有醉者，人以为瑞。然人乍饱食，死者甚众。数月，人肤色乃复故。

滉遂入朝，过汴，时宣武节度使刘玄佐久未入朝。滉与约为兄弟，请拜其母；其母喜，为置酒。酒半，滉曰：“弟何时入朝？”玄佐曰：“久欲入朝，力未能办耳！”滉曰：“滉力可及。”乃遗玄佐钱二十万缗，备行装。滉留大梁三日，大出金帛赏劳，一军为之倾动。玄佐惊服，遂与陈许节度使曲环俱入朝。

纲　十二月，以韩滉兼度支、盐铁、转运等使。

纲　李晟入朝。

目　工部侍郎张彧，李晟之婿也。晟在凤翔，以女嫁幕客崔枢，礼重之过于彧；彧怒，遂附于张延赏。上忌晟功名，会吐蕃有离间之言，延赏等腾谤于朝，无所不至。晟闻之，昼夜泣，目为之肿，悉遣子弟诣长安，表请为僧，不许。入朝，称疾，恳辞方镇，亦不许。韩滉素与晟善，上命滉谕旨，使与延赏释怨。引延赏诣晟第谢，因饮尽欢；晟表荐延赏为相。

纲　丁卯，三年，春正月，以张延赏同平章事。

目　李晟为其子请婚于延赏，不许。晟谓人曰：“武夫性快，释怨于杯酒间，则不复贮胸中矣；非如文士难犯，外虽和解，内蓄憾如故，吾得无惧哉！”

纲　刘滋罢，以柳浑同平章事。

纲　二月，遣右庶子崔澣使吐番。

纲　镇海节度使、同平章事韩滉卒。

目　滉久在二浙，所辟僚佐，各随其长，无不得人。尝有故人子谒之，滉考其能，一无所长，然与之宴，竟席，未尝左右视。因使监库门，其人终日危坐，吏卒无敢妄出入者。

纲　三月，以李晟为太尉。

目　初，吐藩尚结赞屡遣使求和，上未之许。乃卑辞厚礼求和于马燧。燧信其言，为之请于朝。李晟曰：“戎狄无信，不如击之。”张延赏与晟有隙，数言和亲便。上亦素恨回纥，欲与吐蕃击之，遂从燧、延赏计。

延赏又言：“晟不宜久典兵。”上乃谓晟曰：“朕以百姓之故，与吐蕃和亲决矣。大臣既与吐蕃有怨，宜留辅朕，自择代者。”晟荐都虞候邢君牙，遂以君牙为凤翔尹，加晟太尉，罢镇。

晟在凤翔，尝谓僚佐曰：“魏徵好直谏，余窃慕之。”行军司马李叔度曰：“此儒者事，非勋德所宜也。”晟敛容曰：“司马失言矣。晟任兼将相，知朝廷得失而不言，何以为臣哉！”叔度惭而退。及在朝廷，上有所顾问，极言无隐；而性沉密，未尝泄于人。

纲　夏五月，以浑瑊为会盟使。

目　崔澣见尚结赞，责以负约。尚结赞曰：“破朱泚，未获赏，是以来耳。公欲修好，固所愿也。然浑侍中信厚闻于异域，请必使之主盟。”遂遣瑊与盟，许盟于平凉。

纲　闰月，省州县官。

纲　浑瑊与吐蕃盟于平凉，吐蕃劫盟。

目　浑瑊之发长安也，李晟深戒之，以盟所为备不可不严。张延赏言于上曰：“晟不欲盟好之成，故戒瑊以严备。我有疑彼之形，则彼亦疑我矣，盟何由成！”上乃召瑊，切戒以推诚待虏，勿为猜疑。瑊奏吐蕃决以辛未盟，延赏集百官，称诏示之曰：“李太尉谓和好必不成，今盟日定矣。”晟闻之泣曰：“吾生长西陲，备谙虏情，所以论奏，但耻朝廷为犬戎所侮耳！”上始命骆元光屯潘原，韩游瓌屯洛口，以为瑊援。将盟，吐蕃伏精骑数万于坛西，瑊等入幕，易礼服，虏伐鼓三声，大噪而至，瑊自幕后出，偶得他马乘之，虏纵兵追击，唐将卒死者数百人。元光成陈以待之，虏骑乃还。

是日上视朝，谓诸将曰：“今日和戎息兵，社稷之福！”柳浑曰：“戎狄，豺狼也，非盟誓可结。今日之事，臣窃忧之！”李晟曰：“诚如浑言。”上变色曰：“柳浑书生，不知边计；大臣亦为此言邪！”皆顿首谢。是夕，韩游瓌表言：“虏劫盟者，兵临近镇。”上大惊，谓浑曰：“卿书生，乃能料敌如此其审邪！”上欲出幸，大臣谏而止。

纲　六月，以马燧为司徒，兼侍中。

目　初，吐蕃尚结赞恶李晟、马燧、浑瑊，曰：“去三人，则唐可图也。”于是离间李晟，因马燧以求和，欲执浑瑊以卖燧，使并获罪，因纵兵直犯长安，会失浑瑊而止。获马燧之侄弇，谓曰：“胡以马为命。吾在河曲，春草未生，马不能举足。当是时侍中渡河掩之，吾全军覆没矣。今蒙侍中力，全军得归，奈何拘其子孙？”遣弇与宦官俱文珍等归。上由是恶燧，罢其副元师、节度使，以为司徒，侍中。张延赏惭惧谢病。

纲　以李泌同平章事。

目　泌初视事，与李晟等俱入见。上谓泌曰：“朕欲与卿有约，卿慎勿报雠，有恩者朕当为卿报之。”对曰：“臣素奉道，不与人为雠。李辅国、元载皆害臣者，今自毙矣。素有善者，率已显达，或多零落，臣无可报也。臣今日亦愿与陛下为约，可乎？”上曰：“何不可！”泌曰：“愿陛下勿害功臣。李晟、马燧有大功于国，间有谗之者，陛下万一害之，则宿卫之士，方镇之臣，无不愤惋反仄，恐中外之变复生也！陛下诚不以二臣功大而忌之，二臣不以位高而自疑，则天下永无事矣。”上以为然。晟、燧皆起，泣谢。上因谓泌曰：“自今凡军旅粮储事，卿主之；吏、礼委延赏；刑法委浑。”泌曰：“陛下不以臣不才，使待罪宰相。宰相之职，天下之事咸共平章，不可分也。若各有所主，是乃有司，非宰相矣。”上笑曰：“朕适失辞，卿言是也。”

纲　以李自良为河东节度使。

目　自良从马燧入朝，上欲使镇太原。自良固辞曰：“臣事燧久，不欲代之。”上曰：“卿于马燧，存军中事分，诚为得体，然北门之任，非卿不可。”卒以授之。

纲　复所省州县官。

纲　秋七月，以李升为詹事。

纲　募戍卒屯田京西。

纲　张延赏卒。

纲　八月，柳浑罢为左散骑常侍。

目　初，浑与张延赏议事，数异同，延赏使人谢曰：“相公节言，则重位可久矣。”浑曰：“为吾谢张公，柳浑头可断，舌不可禁。”由是交恶。上好文雅缊藉，而浑质直无威仪，时发俚语。上不悦。罢之。

纲　幽郜国大长公主，流李升于岭南。

目　公主，肃宗女也，适萧升。女为太子妃，恩礼甚厚，宗戚皆疾之。主素不谨，李升等数人出入其第。或告主淫乱，且为厌祷。上大怒，幽之禁中，流升等岭表，切责太子；太子惧，请与妃离昏。上召李泌告之，且曰：“舒王近已长立，孝友温仁。”泌曰：“陛下惟有一子，奈何欲废之而立侄！且陛下所生之子犹疑之，何有于侄！舒王虽孝，自今陛下宜努力，勿复望其孝矣！”上曰：“卿不爱家族乎？”对曰：“臣惟爱家族，故不敢不尽言。若畏陛下盛怒而为曲从，陛下明日悔之，必尤臣云：‘吾独任汝为相，不力谏，使至此；必复杀而子。’臣老矣，余年不足惜，若冤杀臣子，使臣以侄为嗣，臣未知得歆其祀乎！”因呜咽流涕。上亦泣曰：“事已如此，奈何？”对曰：“此大事，愿陛下审图之。自古父子相疑未有不亡国者，且陛下不记建宁之事乎？”上曰：“建宁叔实冤，肃宗性急故耳！”泌曰：“臣昔为此，故辞归，誓不近天子左右；不幸今日复为陛下相，又睹兹事。且其时先帝常怀危惧，臣临辞日，因诵黄台瓜辞，肃宗乃悔而泣。”上意稍解，乃曰：“贞观、开元皆易太子，何故不亡？”对曰：“承乾谋反事觉，太宗使朝臣数十人鞫之，事状显白，然当时言者犹云：‘愿陛下不失为慈父，使太子得终天年。’太宗从之，并废魏王泰。且陛下既知肃宗急而建宁冤，则愿陛下深戒其失，从容三日，究其端绪，必释然知太子之无他矣。若果有其迹，愿陛下如贞观之法，并废舒王而立皇孙，则百代之后，有天下者，犹陛下子孙也。至于武惠妃谮太子瑛兄弟杀之，海内冤愤，乃百代所当戒，此又可法乎！幸赖陛下语臣，臣敢以家族保太子。向使杨素、许敬宗、李林甫之徒承此旨，已就舒王图定策之功矣！”上曰：“此朕家事，何预于卿，而力争如此？”对曰：“天子以四海为家。臣今独任宰相之重，四海之内，一物失所，责归于臣。况坐视太子冤横而不言，臣罪大矣。”上曰：“为卿迁延至明日思之。”泌抽笏叩头而泣曰：“如此，臣知陛下父子慈孝如初矣！然陛下还宫，当自审思，勿露此意于左右；露之，则彼皆欲树功于舒王，太子危矣！”上曰：“具晓卿意。”泌归，太子遣人谢泌曰：“若必不可救，欲先自仰药，如何？”泌曰：“必无此虑。愿太子起敬起孝。苟泌身不存，则事不可知耳。”间一日，上开延英殿独召泌，流涕曰：“非卿切言，朕今日悔无及矣！太子仁孝，实无他也。自今军国及朕家事，皆当谋于卿矣。”泌拜贺，因曰：“臣报国毕矣。惊悸亡魂，不可复用，愿乞骸骨。”上慰喻，不许。

纲　九月，回纥求和亲，许之。

纲　冬十月，吐蕃城故原州而屯之。

纲　十二月，大稔，诏和籴粟麦。

目　上畋于新店，入民赵光奇家，问：“百姓乐乎？”对曰：“不乐。”上曰：“今岁颇稔，何为不乐？”对曰：“诏令不信。前云两税之外悉无他徭，今非税而诛求者殆过于税。又云和籴，而实强取之，曾不识一钱，如云所籴粟麦纳于道次，今则遣致京西行营，动数百里，车摧牛毙，破产不能支。愁苦如此，何乐之有！”上命复其家。





纲鉴易知录卷五五


唐纪


德宗皇帝


纲　戊辰，四年，春二月，以诸道税外钱帛输大盈库。

纲　夏四月，更命殿前射生曰神威军。

目　左右羽林，龙武、神武、神策、神威凡十军。

纲　六月，征阳城为谏议大夫。

目　城，夏县人，以学行著闻，隐居柳谷，李泌荐之。

纲　冬十月，回纥来迎公主，仍请改号回鹘。

纲　十一月，册回鹘长寿天亲可汗，以咸安公主归之。

纲　己巳，五年，春二月，以董晋、窦参同平章事。

目　李泌此陈衰老，乞更除一相，上曰：“朕深知卿劳苦，但未得其人耳。”因从容论即位以来宰相曰：“卢杞忠清强介，人言杞奸邪，朕殊不觉。”泌曰：“此乃杞之所以为奸邪也。傥陛下觉之，岂有建中之乱乎！”上曰：“建中之乱，术士豫请城奉天。此盖天命，非杞所致也。”泌曰“天命，他人皆可以言之，惟君相不可言。盖君相所以造命也。若言命，则礼、乐、政、刑皆无所用矣。纣曰：‘我生不有命在天！’此商之所以亡也。”既而泌荐窦参通敏，可兼度支盐铁；董晋方正，可处门下。上皆以为不可。泌疾甚，复荐二人，上遂相之。

参为人刚果陗直，无学术，多权数，敏奏事，诸相出，参独居后，以奏度支事为辞，实专大政，多引亲党置要地，使为耳目；董晋充位而已。然晋为人重慎，所言于上前者未尝泄于人，子弟或问之，晋曰：“欲知宰相能否，视天下安危。所谋议于上前者，不足道也。”

纲　三月，中书侍郎、同平章事、邺侯李泌卒。

目　泌有谋略而好谈神仙诡诞，故为世所轻。

纲　辛未，七年，秋八月，以陆贽为兵部侍郎，解内职。

目　窦参恶之也。

纲　壬申，八年，夏四月，赐谏议大夫吴通玄死，贬窦参为柳州别驾。

目　窦参每迁除，多与族子给事中申议之。申招权受赂，时人谓之“喜鹊”。上颇闻之。申恐陆贽进用，阳与谏议大夫吴通玄作谤书以倾贽。上察知之，贬参，赐通玄死。

纲　以赵憬、陆贽同平章事。

目　陆贽请令台省长官各举其属，著其名于诏书，异日考其殿最，并以升黜举者，诏行之。未几，或言于上曰：“诸司所举皆有情故，不得实才。”上密谕贽：“自今除孜，卿宜自择，勿任诸司。”贽上奏曰：“今之宰相则往日之台省长官，今之台省长官乃将来之宰相，岂有为长官之时则不能举一二属吏，居宰相之位则可择千百具僚；物议悠悠，其惑甚矣。盖尊者领其要，卑者任其详，是以人主择辅臣，辅臣择庶长，庶长择佐僚，将务得人，无易于此。夫求才贵广，考课贵精，往者则天欲收人心，进用不次，然而课责既严，进退皆速，是以当代诵知人之明，累朝赖多士之用。然则则天举用之法，虽伤易而得人，而陛下慎简之规，则太精而失士矣。”上竟追前诏不行。

纲　平卢节度使李纳卒。

目　军中推其子师古知留后。

纲　秋七月，以司农少卿裴延龄判度支事。

目　陆贽请以李巽权判度支，上许之。既而复欲用延龄，贽言：“度支准平万货，刻吝则生患，宽假则容奸。延龄诞妄小人，用之恐伤圣鉴。”上不从。

纲　天下四十余州大水。

目　溺死者三万余人。

纲　八月，遣使宣抚诸道。

目　陆贽以大水请遣使赈抚。上曰：“闻所损殊少，即议优恤，恐生奸欺。”贽奏曰：“流俗之弊，多徇谄谀，揣所悦意则侈其言，度所恶闻则小其事，制备失所，恒病于斯。且今遣使巡抚，所费者财用，所收者人心，苟不失人，何忧乏用乎！”上曰：“淮西贡赋既阙，不必遣也。”贽曰：“陛下息师含垢，宥彼渠魁，惟兹下人，所宜矜恤。昔秦、晋雠敌，穆公犹救其饥，而况帝王怀柔万邦，惟德与义。宁人负我，无我负人。”乃遣中书舍人奚陟等宣抚诸道。

纲　九月，减江、淮运米，令京兆边镇和籴。

纲　冬十一月，贬姜公辅为吉州别驾。

目　姜公辅久不迁官，诣陆贽求迁。贽密语之曰：“闻窦相奏拟，上有怒公之言。”公辅惧，请为道士。上问其故，公辅不敢泄贽语，以闻参言为对。上怒，贬公辅，遣中使责参。

纲　癸酉，九年，春正月，初税茶。

目　凡州、县产茶及茶山外要路，皆估其值，什税一，从盐铁使张滂之请也。滂又奏：“税钱别贮，俟有水旱，代民田税。”自是岁收钱四十万缗，未尝以救水、旱也。

纲　三月，贬窦参为州司马，寻赐死。

目　初，窦参恶李巽，出为常州刺史。及参贬汴州，节度使刘士宁遗参绢五十匹，巽奏参交结藩镇。上大怒，欲杀参，陆贽曰：“刘晏之死，罪不明白，至使叛臣得以为辞。参之贪纵，天下共知；至于潜怀异图，事迹暧昧。若遽加重辟，骇动不细。”乃更贬参州司马。时宦官恨参尤深，谤毁不已，竟赐死于路。窦申杖杀。

纲　夏五月，以赵憬为门下侍郎，与贾耽、卢迈同平章事。

纲　秋七月，诏宰相迭秉笔以处政事。

目　贾耽、陆贽、赵憬、卢邁为相，百官白事，更让不言，乃奏请依至德故事，宰相迭秉笔，旬日一易，诏从之，其后日一易之。

纲　置欠负秏剩染练库。

纲　八月，太尉、中书令、西平忠武王李晟卒。

纲　甲戌，十年，夏六月，昭义节度使李抱真卒。

纲　冬十二月，陆贽罢为太子宾客。

目　陆贽为相，奏论备边六失，以为：“措置乖方，课责亏度，财匮于兵众，力分于将多，怨生于不均，机失于遥制。”上虽不能尽从，心甚重之。

贽又以“郊赦已近半年，而窜谪者尚未沾恩”，乃为三状拟进。上以所拟超越，不从。贽曰：“王者待人以诚，有责怒而无猜嫌，有惩沮而无怨忌。斥远以儆其不恪，甄恕以勉其自新；行法而暂使左迁，念材而渐加进叙。人知复用，谁不增修！如其贬黜，便谓奸凶，恒处防间，长从摈弃，则悔过者无由自补，蕴才者终不见伸。凡人之情，穷则思变，含凄念乱，或起于兹矣。”

上性猜忌，不委任臣下，官无大小，必自选用；一经谴责，终身不收；好以辩给取人，不得敦实之士。贽又谏曰：“登进以懋庸，黜退以惩过，二者迭用，理如循环。故能使黜退者克励以求复，登进者警饬以恪居，上无滞疑，下无蓄怨。”又曰：“明王不以辞尽人，不以意选士，如或好善而不择所用，悦言而不验所行，进退随爱憎之情，离合系异同之趣，是由舍绳墨而意裁曲直，弃权衡而手揣重轻，虽甚精微，不能无谬。”上不听。

上欲修神龙寺，裴延龄奏：“同州有木数千株，皆可八十尺。”上曰：“开元、天宝间求美材于近畿，犹不可得，今安得有之？”对曰：“天生珍材，固待圣君乃出，开元、天宝何从得之！”又奏：“简阅左藏，于粪土中得银十三万两，杂货百万有余。请入杂库以供别支。”太府少卿韦少华抗表称：“皆月申见在之物，请加推验。”上不许。延龄由是恣为诡谲，处之不疑。上亦颇知其诞妄，但以其好诋毁人，冀闻外事，故亲厚之。群臣畏之，莫敢言，惟盐铁使张滂、京兆尹李充、司农卿李铦以职事相关，时证其妄，而贽独以身当之，日陈其不可用。上不悦，待延龄益厚。

贽以上知待之厚，事有不可，常力争之。所亲或规其太锐，贽曰：“吾上不负天子，下不负所学，他无所恤。”

延龄日短贽于上。赵憬密以贽所讥弹延龄事告之，故延龄益得以为言，上由是信延龄而不直贽。贽与憬约至上前极论延龄奸邪，上怒形于色，憬默而无言。遂罢贽为太子宾客。

纲　乙亥，十一年，夏四月，贬陆贽为忠州别驾。

目　裴延龄谮李充、张滂、李铦党于陆贽。会旱，延龄奏言：“贽等失势怨望，言：‘天旱，民流，度支多欠诸军刍粮。’动摇众心，其意非止欲中伤臣而已。”后数日，上猎苑中，适有军士诉“度支不给马刍”。上意延龄言为信，遽还宫，贬贽为忠州别驾，充、滂、铦皆为诸州长史。

初，阳城自处士征为谏议大夫，拜官不辞。人皆想望风采，曰：“城必谏诤，死职下。”及至，诸谏官纷纷言事细碎，天子益厌之。而城方与客日夜痛饮，人莫能窥其际，皆以为虚得名耳。前进士韩愈作争臣论以讥之，城亦不以屑意。及陆贽等坐贬，上怒未解，中外惴恐，以为罪且不测，无敢救者。城即帅拾遗王仲舒、补阙熊执易、崔邠等守延英门，上疏论延龄奸佞，贽等无罪。上大怒，欲罪之。太子为营救，乃解，令宰相谕遣之。金吾将军张万福闻谏官伏，趣往大言贺曰：“朝廷有直臣，天下必太平矣！”遂遍拜城等。万福，武人，年八十余，自此名重天下。时朝夕相延龄，城曰：“脱以延龄为相，当取白麻坏之，恸哭于廷。”李繁者，泌之子也，城尽数延龄过恶，欲密论之，使繁缮写，繁径以告延龄。延龄先诣上，一一自解。疏入，上以为妄，不之省。

纲　秋七月，以阳城为国子司业。

目　坐言裴延龄故也。

纲　八月，司徒、侍中、北平庄武王马燧卒。

纲　丙子，十二年，以窦文玚、霍仙鸣为护军中慰。

目　初，上置六统军，视六尚书，以处罢镇者，相承用麻纸写制。至是，文玚讽宰相比统军降麻。翰林学士郑奏：“故事惟封王、命相用白麻，今不识陛下特以宠文玚邪，遂为著令也？”上乃谓文玚曰：“朕今用尔，不谓无私。若复降麻，天下必谓尔胁我为之矣。”文玚叩头谢。遂焚之，谓曰：“宰相不能违拒中人，朕得卿言方寤耳。”

纲　以严绶为刑部员外郎。

目　初，上以奉天窘乏，故还宫以来，专意聚敛。藩镇多以进奉市恩，皆云“税外方圆”，亦云“用度羡余”，其实或增敛百姓，或减刻吏禄，或贩鬻蔬果，往往自入，所进才什一二。李兼在江西有月进，韦皋在西川有日进。其后常州刺史裴肃以进奉迁浙东观察使，刺史进奉自肃始。宣歙判官严绶掌留务，竭府库以进奉，征为刑部员外郎，幕僚进奉自绶始。

纲　秋八月，赵憬卒。

纲　九月，裴延龄卒。

目　中外相贺，上独悼惜之。

纲　冬十月，以崔损、赵宗儒同平章事。

目　损尝为裴延龄所荐，故用之。

纲　十一月，以韦渠牟为谏议大夫。

目　上自陆贽贬官，尤不任宰相，自县令以上皆自选用，中书行文书而已。然深居禁中，所取信者裴延龄、礼部尚书李齐运、司农卿李贺、翰林学士韦执谊及渠牟，皆权倾宰相，趋附盈门。

纲　丁丑，十三年，冬十二月，以宦者为宫市使。

目　先是，宫中市外间物，令官吏主之，随给其直。比岁以宦者为使，谓之宫市，置白望数百人，抑买人物。以红紫染故衣、败缯，尺寸裂而给之，仍索进奉门户及脚价钱。名为宫市，其实夺之。徐州节度使张建封入朝，具奏之；上以问判度支苏弁，弁希宦者意，对曰：“京师游手万家，无土著生业，仰宫市取给。”上信之，故凡言宫市者皆不听。

纲　以姚南仲为义成节度使。

纲　戊寅，十四年，秋七月，赵宗儒罢，以郑余庆同平章事。

纲　九月，以于为山南东道节度使。

纲　吴少诚叛，侵寿州。

纲　贬阳城为道州刺史。

目　太学生薛约师事司业阳城，坐言事，徙连州，城送之效外；贬道州刺史。城治民如治家，赋税不登，观察使数加诮让，城自署其考曰：“抚字心劳，征科政拙，考下下。”观察使遣判官督其赋，城自系狱。判官大惊，驰谒之，城不复归。判官辞去，遣他判官往案之，判官乃载妻子行，中道逸去。

纲　己卯，十五年，秋八月，诏削夺吴少诚官爵，令诸道进兵讨之。

纲　冬十二月，中书令、咸宁王浑瑊卒。

纲　庚辰，十六年，春二月，以韩全义为蔡州招讨使。

纲　夏四月，姚南仲入朝。

目　义成监军薛盈珍有宠，欲夺节度使姚南仲军政。南仲不从，由是有隙。屡毁南仲于上，上疑之。征盈珍入朝，南仲亦请入朝待罪。上召见，问曰：“盈珍扰卿邪？”对曰：“盈珍不扰臣，但乱陛下法耳。且天下如盈珍辈，何可胜数！虽使羊、杜复生，亦不能行恺悌之政，成攻取之功也。”上默然，竟不罪盈珍，仍使掌机密。

纲　五月，于奏贬元洪为吉州长史。

目　山南东道节度使于因讨淮西，大募战士，缮甲厉兵，聚敛货财，有据汉南之志。诬邓州刺史元洪赃罪，上为之流端州，复奏洪责太重，上复以洪为吉州长史。又怒判官薛正伦，奏贬之；比敕下，怒已解，复奏留为判官。上一一从之。

纲　徐泗濠节度使张建封卒。

纲　以张愔为徐州团练使。

目　张愔表求旄节，朝廷不许；加淮南节度使杜祐兼徐泗濠节度使，使讨之。前锋济淮而败，祐不敢进。朝廷不得已，除愔团练使，后名其军曰武宁，以愔为节度使。

纲　以李藩为秘书郎。

目　初，张建封之疾病也，濠州刺史杜兼阴图代之，疾驱至府。幕僚李藩曰：“仆射疾危如此，公宜在州防遏，来欲何为！不速去，当奏之。”兼错愕，径归。及是，兼诬奏藩摇动军情，上大怒，密诏杜祐杀之。祐素重藩，出诏示之；藩神色不变。佑曰：“吾已密论，用百口保君矣。”上犹疑之，召藩诣长安，望见其仪度安雅，乃曰：“此岂为恶者邪！”即除秘书郎。

纲　秋七月，吴少诚袭韩全义于五楼，全义大败，走保陈州。

纲　九月，贬郑余庆为郴州司马。

目　余庆与户部侍郎于素善，所奏事，余庆多劝上从之。上以为朋比，贬之。

纲　以齐抗同平章事。

纲　冬十月，赦吴少诚，复其官爵。

纲　癸未，十九年，春三月，以杜佑同平章事。

纲　自正月不雨至于秋七月。

纲　齐抗罢。

纲　冬十月，崔损卒。

纲　十二月，以高郢、郑珣瑜同平章事。

纲　贬韩愈为阳山令。

目　京兆尹李实务征求以给进奉，言于上曰：“今岁虽旱而禾苗甚美。”由是租税皆不免，人穷至坏屋卖瓦木、麦苗以输官。监察御史韩愈言：“京畿百姓穷困，今年税物征未得者，请俟来年。”遂坐贬。

纲　甲申，二十年，秋九月，太子有疾。

目　初，翰林待诏王伾善书，王叔文善棋，俱出入东宫，娱侍太子。叔文诡谲多诈，自言读书知治道，太子尝与诸侍读论及宫市事，曰：“寡人方欲极言之。”众皆称赞，独叔文无言。既退，太子自留叔文谓曰：“向者君独无言，岂有意邪！”叔文曰：“太子职当视膳问安，不宜言外事。陛下在位久，如疑太子收人心，何以自解！”太子泣曰：“非先生，寡人无以知此。”遂大爱幸，与伾相依附。因言：“某可为相，某可为将，幸异日用之。”密结翰林学士韦执谊及朝士有名而求速进者陆淳、吕温、李景俭、韩晔、韩泰、陈谏、柳宗元、刘禹锡等，定为死友。而凌准、程异等又因其党以进，日与游处，踪迹诡秘，莫有知其端者。





顺宗皇帝


纲　乙酉，二十一年，春正月，帝崩，太子即位。

目　正月朔，诸王亲戚入贺，太子独以疾不能来，上涕泣悲欢，由是得疾。帝崩，仓猝召翰林学士郑、卫次公等草遗诏。宦官或曰：“禁中议所立尚未定。”次公遽言曰：“太子虽有疾，地居冢嫡，中外属心。必不得已，犹应立广陵王；不然，必大乱。”等从而和之，议始定。太子知人心忧疑，力疾出九仙门，召见诸军使，京师粗安。明日，即位。时顺宗以风疾失音，宦官李忠言、昭容牛氏侍左右；百官奏事，自帷中可其奏。王伾召叔文，坐翰林中使决事。伾入言于忠言，称诏行下，外初无知者。

纲　以韦执谊同平章事。

目　王叔文专国政，首引执谊为相，己用事于中，与相唱和。

纲　以王伾为左散骑常侍，王叔文为翰林学士。

目　伾寝陋、吴语，上所亵狎；而叔文自许，微知文义，好言事，上以故稍敬之。以伾为散骑常侍，仍待诏翰林；叔文为学士。每事先下翰林，使叔文可否，然后宣于中书，韦执谊承而行之。韩泰、柳宗元、刘禹锡等采听谋议，汲汲如狂，互相推奖，然自得，以为伊、周、管、葛复出也，荣辱进退，生于造次，惟其所欲，不拘程序。其门昼夜车马如市。

纲　大赦，罢进奉、宫市、五坊小儿。

目　先是，盐铁月进羡余经入益少，五坊小儿张捕鸟雀于闾里者，皆为暴横以取人钱物，至有张罗网于门，或张井上，近之，辄曰：“汝惊供奉鸟雀！”即痛殴之，出钱物求谢，乃去。上在东宫知其弊，故即位首禁之。

纲　以王伾为翰林学士。

纲　追陆贽、阳城赴京师，未至，卒。

目　德宗之末，十年无赦，群臣以微谴逐者不复叙用，至是始得量移。追陆贽、阳城赴京师。二人皆未闻追诏而卒。

贽之秉政也，贬李吉甫为明州长史，及贽贬，吉甫徙刺忠州。贽门人以为忧，而吉甫忻然以宰相礼事之。贽遂与深交。吉甫，栖筠之子也。西川节度使韦皋屡表请以贽自代，不从。

纲　以杜佑为度友等使。王叔文为副使。

目　先是叔文与其党谋，得国赋在手，则可以结诸用事人，取军士心，以固其权，又惧人心不服，藉杜佑雅有会计之名，位重而务自全，易可制，故先令佑主其名，而自除为副以专之。叔文不以簿书为意，日夜与其党屏人窃语，人莫测其所为。

纲　立广陵王纯为皇太子。

目　初，上疾久不愈，中外危惧，思早立太子，而王叔文之党欲专大权，恶闻之。宦官俱文珍、刘光琦、薛盈珍等疾叔文等，乃启上召学士郑等入草制。时牛昭容辈以广陵王淳英睿，恶之；不复请，书纸为“立嫡以长”字呈上；上颔之。乃立淳为太子，更名纯。百官睹太子仪表，大喜，相贺，有感泣者，而叔文独有忧色。

先是杜黄裳为裴延龄所恶，留滞台，十年不迁，及其婿韦执谊为相，始迁太常卿。黄裳劝执谊帅群臣请太子监国，执谊惊曰：“丈人甫得一官，奈何启口议禁中事！”黄裳勃然曰：“黄裳受恩三朝，岂得以一官相买乎！”拂衣起出。至是执谊恐太子不悦，故以陆质为侍读，使潜伺太子意，且解之。太子怒曰：“陛下令先生为寡人讲经义耳，何为预他事！”质惧而出。质即淳也，避太子名改之。

纲　贾耽、郑珣瑜病，不视事。

纲　夏六月，韦皋表请太子监国。

目　韦皋上表曰：“陛下哀毁成疾，请权令太子亲监庶政，俟皇躬痊愈，复归春宫。”又上太子笺曰：“圣上亮阴不言，委政臣下，而所付非人。王叔文、王伾、李忠言之徒，辄当重任，堕紊纪纲。树置心腹，恐危家邦，愿殿下即日奏闻，斥逐群小，使政出人主，则四方获安。”俄而荆南裴均、河东严绶笺表继至，意与皋同，中外皆倚以为援，而邪党震惧。

纲　秋七月，太子监国。以杜黄裳、袁滋同平章事，郑珣瑜、高郢罢。

纲　八月，帝传位于太子，自号太上皇。贬王伾为开州司马，叔文为渝州司户。

目　伾寻病死，明年赐叔文死。

纲　太子即位。

目　宪宗初即位，升平公主献女口。上曰：“上皇不受献，朕何敢违！”遂却之。荆南献毛龟，上曰：“朕所宝惟贤。嘉禾、神芝，皆虚美耳，所以春秋不书祥瑞。自今勿复以闻。珍禽奇兽，亦毋得献。”

纲　南康忠武王韦皋卒。

纲　以袁滋为西川节度使。

目　西川节度副使刘辟自为留后，表求节钺，朝廷不许。以滋为节度使，征辟为给事中。

纲　朗州江涨。

目　流万余家。

纲　以郑余庆同平章事。

纲　始令史官撰日历。

目　从监修国史韦执谊之请也。

纲　贬韩泰、韩晔、柳宗元、刘禹锡为诸州刺史。

纲　冬十月，贾耽卒。

纲　葬崇陵。

纲　贬韦执谊为崖州司户。

纲　贬袁滋为吉州刺史。

目　刘辟不受征，阻兵自守；滋畏其强，不敢进。上怒，贬之。

纲　以武元衡为御史中丞。

纲　再贬韩泰等及陈谏、凌准、程异为诸州司马。

纲　十二月，以刘辟为西川节度副使，韦丹为东川节度使。

目　上以初即位，力未能讨刘辟，故因而授之。谏议大夫韦丹上疏曰：“今释辟不诛，明朝廷可以指臂而使者，惟两京耳。此外谁不为叛！”上善其言。以丹镇东川。

纲　以郑同平章事。





宪宗皇帝


纲　丙戌，宪宗皇帝元和元年，春正月，太上皇崩。

纲　刘辟反，命神策行营节度使高崇文将兵讨之。

目　辟既得旌节，志益骄，求兼领三川，上不许。辟遂发兵围梓州，推官林蕴力谏辟，辟怒，将斩之，阴戒行刑者使不杀，但数砺刃于其颈，欲使屈服而赦之。蕴叱之曰：“竖子，当斩即斩，我颈岂汝砥石邪！”辟曰：“忠烈士也！”乃黜之。

上欲讨辟而重于用兵，公卿议者亦以为蜀险固难取，杜黄裳独曰：“辟狂戆书生，取之如拾芥耳！臣知神策军使高崇文勇略可用，愿陛下专以军事委之，勿置监军，辟必可擒。”上从之。翰林学士李吉甫亦劝上讨蜀，上由是器之。乃削辟官爵，诏崇文与兵马使李元奕、山南西道严砺讨之。

时崇文屯长武城，练卒五千，常如寇至，受诏即行，器械糗粮一无所阙。军士有食于逆旅，折人匙筯者，崇文斩以徇，刘辟陷梓州，执东川节度使李康。崇文引兵趣梓州，辟归康以求自雪，崇文以康败军失守，斩之。

初，上与杜黄裳论及藩镇，黄裳曰：“德宗自经忧患，服为姑息，不生除节帅；有物故者，遣中使察军情所与则授之，未尝出朝廷之意。陛下必欲振举纲纪，宜稍以法度裁制藩镇，然后天下可得而理也。”上深以为然，于是始用兵讨蜀，以至威行两河，皆黄裳启之也。

上尝与宰相论“自古帝王，或勤劳庶政，或垂拱无为，何为而可？”黄裳对曰：“王者上承天地宗庙，下抚百姓四夷，夙夜忧勤，固不可自暇逸。然上下有分，纪纲有叙；苟慎选贤才而委任之，有功则赏，有罪则刑，则谁不尽力！明主劳于求人而逸于任人，此虞舜所以无为而治者也。至于簿书狱市烦细之事，各有司存，非人主所宜亲也。昔秦始皇以衡石程书，魏明帝自按行尚书事，隋文帝卫士传餐，皆无补当时，取讥后世，所务非其道也。夫人主患不推诚，人臣患不竭忠。苟上疑其下，下欺其上，将以求理，不亦难乎！”上深然之。

纲　夏四月，以高崇文为东川节度副使。

目　韦丹至汉中，表言：“高崇文客军远斗，无所资，若与梓州，缀其士心，必能有功。”故有是命。

纲　策试制举之士。

目　于是元稹、独孤郁、白居易、萧俛、沈传师出焉。

纲　以李巽为度支、盐铁、转运使。

目　杜佑请解盐铁，举巽自代。自刘晏之后，居职者莫能继之。巽掌使一年，征课所入，类晏之多，明年过之，又一年加一百八十万缗。

纲　以元稹、独孤郁、萧俛为拾遗。

目　稹上疏曰：“自古人主即位之初，必有敢言之士，苟受而赏之，则君子乐行其道，竞为忠谠；小人亦贪得其利，不为回邪。如是，则上下之志通，幽远之情达，欲无理得乎！苟拒而罪之，则君子括囊以保身，小人迎合以窃位；十步之事，皆可欺也，欲无乱得乎！昔太宗初即位，孙伏伽以小事谏，太宗厚赏之。故当时言事者惟患不深切，未尝以触忌讳为忧也。陛下践祚，今已周岁，未闻有受伏伽之赏者。臣等备位谏列，犹且弥年不得召见，而况疏远之臣乎！”因条奏请次对百官，复正牙奏事，禁非时贡献等十事。又劝上以伾、文为戒，早择修正之士，辅导诸子。上颇嘉纳其言，时召见之。

纲　郑余庆罢。

纲　尊太上皇后为皇太后。

纲　六月，高崇文破鹿头关，连战皆捷。

纲　秋七月，葬丰陵。

纲　八月，平卢节度使李师古卒。

目　师古薨，判官高沐、李公度奉师古异母弟师道以为帅，奉表京师。杜黄裳请乘其未服而分之；上以刘辟未平，以师道为留后。

纲　九月，高崇文克成都，擒刘辟，送京师，斩之。

目　高崇文又败刘辟之众于鹿头关。河东将阿跌光颜将兵会崇文于行营，愆期一日，惧诛，欲深入自赎，军于鹿头之西，断其粮道，于是绵江、鹿头诸将皆以城降。崇文遂长驱直指成都，克之。辟奔吐蕃，崇文使高霞寓追擒之。遂入成都，屯于通衢，市肆不惊，秋毫无犯。槛辟送京师，斩其大将邢泚，余无所问。命军府事，一遵韦南康故事，从容指，一境皆平。

辟有二妾，皆殊色，监军请献之，崇文曰：“天子命我讨平凶竖，当以抚百姓为先，遽献妇人以求媚，岂天子之意邪！崇文义不为此。”乃以配将吏之无妻者。

杜黄裳建议征蜀，指授方略，皆悬合事宜。及蜀平，宰相入贺，上目黄裳曰：“卿之功也！”

辟至长安，并族党悉诛之。

纲　征少室山人李渤为左拾遗。

目　渤辞疾不至，然朝政有得失，辄附奏陈论。

纲　冬十月，以高崇文为西川节度使，柳晟为山南西道节度使。

纲　十一月，以吐突承璀为左神策中尉。

纲　回鹘入贡。

目　始以摩尼偕来，置寺处之。

纲　丁亥，二年，春正月，杜黄裳罢为河中节度使。

目　黄裳有经济大略而不修小节，故不得久在相位。

纲　以武元衡、李吉甫同平章事。

目　吉甫谓中书舍人裴垍曰：“吉甫流落江、淮，逾十五年，一旦蒙恩至此，思所以报德，惟在进贤，而朝廷后进，罕所接识，君有精鉴，愿悉为我言之。”垍取笔疏三十余人；数月之间，选用略尽。当时翕然称吉甫为得人。

纲　夏四月，李锜反，制削官爵属籍，发诸道兵讨之。

目　夏、蜀既平，藩镇惕息。镇海节度使李锜不自安，求入朝，上许之。锜实无行意，屡迁行期；称疾，请至岁暮。武元衡曰：“锜求朝得朝，求止得止，将何以令四海！”上以为然，下诏征之。锜计穷，遂谋反。杀留后王澹、大将赵琦，使人杀所部五州刺史。制削锜官爵属籍。遣淮南节度使王锷统诸道兵以讨之。

纲　以武元衡为西川节度使，高崇文为邠宁节度使。

目　高崇文在蜀期年，谓监军曰：“西川乃宰相回翔之地，崇文岂敢自安！”屡上表称“蜀中安逸，无所陈力，愿效死边陲”，故有是命。

纲　镇海兵马使张子良执李锜，送京师，斩之。

目　有司籍其家财输京师。翰林学士裴垍、李绛言：“锜割剥六州以富其家，今以输上京，恐远近失望。愿以赐浙西百姓，代今年租赋。”上嘉叹，从之。

纲　以白居易为翰林学士。

目　居易作乐府百余篇，规讽时事，流闻禁中；上悦之，故有是命。

纲　李吉甫上元和国计簿。

纲　戊子，三年，夏四月，策试贤良、方正、直言极谏举人。

目　牛僧孺、皇甫湜、李宗闵皆指陈时政之失，无所避；考官杨于陵、韦贯之署为上第，上亦嘉之。李吉甫恶其言直，泣诉于上，且言：“湜，翰林学士王涯之甥也，涯与裴垍覆策而不自言。”上不得已，罢垍，贬贯之巴州刺史，涯虢州司马，于陵岭南节度使。僧孺等久之不调，各从辟于藩府。

纲　以裴均为右仆射，卢坦为庶子。

目　均素附宦官。尝入朝，逾位而立；御史中丞卢坦揖而退之，均不从。坦曰：“昔姚南仲为仆射，位在此。”均曰：“南仲何人？”坦曰：“是守正不交权幸者。”坦寻改右庶子。

纲　秋七月，以卢坦为宣歙观察使。

目　坦到官，值岁饥，谷价日增。或请抑之，坦曰：“宣歙谷少，仰食四方；若价贱，则商船不来，益困矣。”既而米斗二百，商旅辐辏，民赖以生。

纲　以裴垍同平章事。

目　上虽以李吉甫故罢垍学士，然宠信弥厚，故未几复擢为相。尝谓之曰：“以太宗、玄宗犹借辅佐以成其理，况如朕不及先圣万倍者乎！”垍亦竭诚辅佐。上尝问垍：“为理之要何先？”对曰：“先正其心。”

垍器局峻整，人不敢干以私。尝有故人自远诣之，垍厚遇之。其人乘间求京兆判司，垍曰：“公才不称此官。垍不敢以私害公。”先朝执政，多恶谏官言时政得失，垍独赏之。

纲　己丑，四年，春正月，南方旱饥，遣使宣慰赈恤。

目　宣慰使郑敬等将行，上戒之曰：“朕宫中用帛一匹，皆籍其数，惟赒救百姓，则不计费，卿等宜识此意。”

纲　郑罢，以李藩同平章事。

目　藩给事中制敕有不可者，即于黄纸后批之。吏请更连素纸，藩曰：“如此，乃状也，何名批敕！”裴垍荐藩有宰相器。上以循默，罢之，擢藩为相。藩知无不言，上甚重之。

纲　三月，成德节度使王士真卒。

目　子承宗自为留后。河北三镇，相承各置副大使，以嫡长为之，父没则代领军务。

纲　闰月，立邓王宁为皇太子。

纲　夏四月，起复卢从史为金吾大将军。

目　上欲乘王士真死，除人代之；不从则兴师讨之，以革河北诸镇世袭之弊。李绛曰：“武俊父子相承，四十余年，今承宗又已总军务，一旦易之，恐未即奉诏。又河北诸镇事体正同，必不自安，阴相党助。且今江、淮大水，公私困竭，军旅之事，恐未可轻议也。”中尉吐突承璀自请将兵讨之。时昭义节度使卢从史父丧，朝廷久未起复；从史惧，因承璀进说，请以本军讨承宗。诏起复金吾大将军。

纲　秋七月，贬杨凭为临贺尉。

目　中丞李夷简弹京兆尹杨凭贪污僭侈，贬临贺尉。凭亲友无敢送者，栎阳尉徐晦独至蓝田与别。权德舆谓之曰：“君送杨临贺，诚为厚矣，无乃为累乎！”对曰：“晦自布衣蒙杨公知奖，今日远谪，岂得不与之别！借如明公他日为谗人所逐，晦敢自同路人乎！”德舆嗟叹，称之于朝。后数日，李夷简奏为监察御史，谓之曰：“君不负杨临贺，肯负国乎！”

纲　九月，王承宗表献德、棣二州，诏以承宗为成德节度使。德州刺史薛昌朝为保信节度使，领德、棣二州。承宗袭昌朝，执之以归。

纲　冬十月，削夺王承宗官爵，发兵讨之。以吐突承璀为招讨、处置等使。

纲　十一月，彰义节度使吴少诚卒。

目　初，吴少诚宠其大将吴少阳，名以从弟，出入如至亲。少诚病，少阳杀其子自摄副使、知军事。少诚死，少阳遂自为留后。





纲鉴易知录卷五六


唐纪


宪宗皇帝


纲　庚寅，五年，春正月，卢龙节度使刘济将兵讨王承宗，拔饶阳、束鹿。

纲　吐突承璀讨王承宗，战不利。

纲　贬元稹为江陵士曹。

目　河南尹房式有不法事，东台监察御史元稹奏摄之，擅令停务；朝廷以为不可，罚俸，召还。至敷水驿，有内侍后至，破驿门入，击稹伤面；上复引稹前过，贬之。李绛、崔群言稹无罪。白居易言：“中使陵辱朝士，中使不问而稹先贬，恐自今中使出外益暴横，人无敢言者。”上不听。

纲　三月，以吴少阳为淮西留后。

纲　吐突承璀诱卢从史执送京师，以乌重胤为河阳节度使。

目　卢从史阴与王承宗通谋，上甚患之。会从史遣牙将王翊元入奏事，裴垍引与语，为言君臣之义，微动其心，翊元遂输诚，言从史阴谋及可取之状。垍令翊元还本军经营，遂得其都知兵马使乌重胤款要。垍言于上曰：“从史必为乱，今与承璀对营而不设备，失今不取，后虽兴大兵，未可以岁月平也。”上许之。承璀乃召从史入营与博，伏壮士擒缚之，驰诣京师。昭义士卒闻之，皆甲以出，乌重胤当军门叱之曰：“天子有诏，从者赏，违者斩！”遂皆散。上嘉重胤功，欲即以为昭义帅；李绛以为不可，请授重胤河阳。上乃以重胤镇河阳，而徙河阳节度使孟元阳镇昭义。贬从史为州司马。

纲　秋七月，制雪王承宗，复其官爵，加刘济中书令。

纲　九月，罢吐突承璀为军器使。

纲　以权德舆同平章事。

目　上问：“宰相为政，宽猛何先？”权德舆对曰：“秦以惨刻而亡，汉以宽大而兴，先后可见矣。”上善其言。

纲　冬十一月，裴垍罢为兵部尚书。

纲　十二月，以吕元膺为鄂岳观察使。

目　元膺尝欲夜登城，门已锁，守者不为开，左右曰：“中丞也。”对曰：“夜中谁辨真伪，虽中丞亦不可。”元膺乃还。明日，擢为重职。

纲　以李绛为中书舍人。

目　上每有军国大事，必与诸学士谋之。白居易因论事，言“陛下错”，上色庄而罢，密召绛谓曰：“居易小臣不逊，须令出院。”绛曰：“陛下容纳直言，故群臣敢竭诚无隐。居易言虽少思，志在纳忠。陛下今日罪之，臣恐天下各思箝口，非所以广聪明，昭圣德也。”上悦，待居易如初。

上尝欲近猎苑中，至蓬莱池西，谓左右曰：“李绛必谏，不如且止。”

绛尝面陈吐突承璀专横，语极恳切。上作色曰：“卿言太过！”绛泣曰：“陛下置臣于腹心耳目之地，若臣畏避左右，爱身不言，是臣负陛下；言之而陛下恶闻，乃陛下负臣也。”上怒解，曰：“卿所言皆人所不能言，真忠臣也。”遂以为中书舍人、学士如故。

纲　辛卯，六年，春正月，以李吉甫同平章事。

纲　二月，李藩罢为太子詹事。

目　上尝与宰相语及神仙，李藩对曰：“秦始皇、汉武帝学仙之效，具载前史，太宗服天竺僧长年药致疾，此古今之明戒也。陛下春秋鼎盛，励志太平，宜拒绝方士之说。苟道盛德充，人安国理，何忧无尧、舜之寿乎！”

纲　以李绛为户部侍郎。

目　宦官恶李绛在翰林，以为户部侍郎，判本司。上问绛：“故事，户部皆进羡余，卿独无进，何也？”对曰：“守土之官，厚敛于人以市私恩，天下犹共非之；况户部所掌，皆陛下府库之物，给纳有籍，安得羡余！若自左藏输之内藏以为进奉，是犹东库移之西库，臣不敢踵此弊也。”上喜其直，益重之。

纲　夏四月，以卢坦判度支。

纲　秋九月，梁悦报仇杀人，杖而流之。

目　富平人梁悦报父仇，杀秦杲，自诣县请罪。敕：“复雠，据礼经则义不同天，征法令则杀人者死。宜令都省集义闻奏。”职方员外郎韩愈议曰：“律无复雠之条，非阙文也。盖不许，则伤孝子之心，而乖先王之训；许之，则人将倚法专杀，而无以禁止其端。故圣人丁宁其义于经，而深没其文于律，其意将使法吏一断于法，而经术之士得引经而义也。宜定其制曰：‘凡复父雠者，事发，具事申尚书省集议奏闻，酌其宜而处之。’则经律无失其指矣。”于是杖悦一百，流循州。

纲　冬十二月，以李绛同平章事。

目　李吉甫为相，多修旧怨，上颇知之，故擢绛为相。吉甫善逢迎上意，而绛鲠直，数争论于上前；上多直绛而从其言，由是二人有隙。

上御延英，吉甫言：“天下已太平，陛下宜为乐。”绛曰：“汉文帝时，兵木无刃，家给人足，贾谊犹以为厝火积薪之下，不可谓安。今法令所不能制者，河南、北五十余州，犬戎腥膻，近接泾、陇，烽火屡惊，加之水旱时作，仓库空虚，此正陛下宵衣旰食之时，岂得谓之太平，遽为乐哉！”上欣然曰：“卿言正合朕意。”退谓左右曰：“吉甫专为悦媚；如李绛真宰相也。”

吉甫尝言：“人臣不当强谏，使君悦臣安，不亦美乎！”李绛曰：“人臣当犯颜苦口，指陈得失，若陷君于恶，岂得为忠！”上曰：“绛言是也。”

吉甫又尝言于上曰：“赏罚，人主之二柄，不可偏废。今惠泽已深，而威刑未振，中外懈惰，愿加严以振之。”上顾李绛曰：“何如？”对曰：“王者之政，尚德不尚刑，岂可舍成、康、文、景而效秦始皇父子乎！”上曰：“然。”后旬余，于入对，亦劝上峻刑。上谓宰相曰：“于大是奸臣，劝朕峻刑，卿知其意乎？”皆对曰：“不知也。”上曰：“此欲使朕失人心耳。”吉甫失色，退而抑首不言笑竟日。

纲　太子宁卒。

纲　大稔。

目　是岁天下大稔，米斗有直二钱者。

纲　壬辰，七年，春正月，以元义方为鄜坊观察使。

目　义方媚事吐突承璀。李吉甫欲自托于承璀，擢义方为京兆尹。李绛恶而出之，义方入谢，因言：“绛私其同年许季同，以为京兆少尹，故出臣鄜坊，专作威福。”明日，上以诘绛，曰：“人于同年固有情乎！”对曰：“同年乃四海九州之人，偶同科第，情于何有！且陛下不以臣愚备位宰相，宰相职在量才授任，若其人果才，虽在兄弟子侄之中，犹将用之，况同年乎！避嫌而弃才，是乃便身，非徇公也。”上曰：“善。”遂趣义方之官。

纲　夏四月，以崔群为中书舍人。

目　上嘉翰林学士崔群谠直，命学士：“自今奏事必取群联署，然后进之。”群曰：“翰林举动，皆为故事。必如是，后来万一有阿媚之人为之长，则下位直言，无从而进矣。”遂不奉诏。

纲　五月，诏蠲淮、浙租赋。

目　上尝与宰相论治道于延英殿，日旰，暑甚，汗透御服。宰相求退，上留之，曰：“朕入禁中，所与处者独宫人、宦官耳，故乐与卿等且共谈为理之要，殊不知倦也。”

纲　秋七月，立遂王恒为皇太子。

纲　八月，魏博节度使田季安卒。

目　魏博牙内兵马使田兴，有勇力，颇读书，性恭逊。季安病，军政废乱，夫人元氏立其子怀谏为副大使，知军务，时年十一；召兴为都知兵马使。上与宰相议魏博事，李吉甫请兴兵讨之。李绛曰：“魏博不必用兵，当自归朝廷。”上意以吉甫议为然。绛曰：“今怀谏乳臭子，不能自听断，军府大权必有所归。诸将不服，怨怒必起，田氏不为屠肆，则悉为俘囚，何足烦天兵哉！”上曰：“善。”

纲　冬十月，魏博兵马使田兴请吏奉贡，诏以兴为节度使。

目　田怀谏幼弱，军政皆决于家僮蒋士则，众皆愤怒。田兴晨入府，士卒大噪，环拜请为留后。兴谓众曰“汝肯听吾言乎？”皆曰：“惟命！”兴曰：“勿犯副大使，守朝廷法令，申版籍，请官吏，然后可。”皆曰：“诺。”兴乃杀蒋士则等十余人，迁怀谏于外，监军以闻。上亟召绛曰：“卿揣魏博若符契。”吉甫请遣中使宣慰以观其变，绛曰：“今田兴奉其土地兵众，坐待诏命，不乘此际推心抚纳，必待敕使至彼，持将士表来，然后与之，则是恩出于下，而其感戴之心非今日比矣。”

吉甫素与枢密使梁守谦相结，守谦亦为之言，上竟遣中使张忠顺如魏。绛复上言：“朝廷恩威得失，在此一举，时机可惜，奈何弃之！计忠顺之行，甫应过陕，乞明旦即降白麻除兴节度使，犹可及也。”上欲且除留后，绛曰：“田兴恭顺如此，自非恩出不次，无以深慰其心。”上从之。忠顺未还，制命已至，兴感恩流涕，士众鼓舞。

纲　十一月，遣知制诰裴度宣慰魏博。

目　李绛言：“魏博五十余年不沾皇化，一旦来归，不有重赏过其所望，则无以慰士卒之心，使四邻劝慕。请发内库钱百五十万缗以赐之。”宦官以为太多，上以语绛，绛曰：“田兴不贪专地之利，不顾四邻之患，归命圣朝，陛下奈何爱小费而遗大计，不以收一道人心！钱用尽更来，机事一失不可复追。借使国家发十五万兵以取六州，期年而克之，其费岂止如此而已乎！”上悦，曰：“朕所以恶衣菲食，蓄聚货财，正为欲平定四方；不然，徒贮之府库何为！”十一月，遣知制诰裴度宣慰魏博，颁赏军士，六州百姓给复一年。军士受赐，欢声如雷。成德、兖郓使者数辈见之，相顾失色，叹曰：“倔强者果何益乎！”度为兴陈君臣上下之义，兴听之，终夕不倦。

纲　癸巳，八年，春正月，权德舆罢。

纲　赐田兴名弘正。

纲　征西川节度使武元衡入知政事。

纲　甲午，九年，春正月，李绛罢为礼部尚书。

目　上尝谓宰相曰：“卿辈当为朕惜官，勿用之私亲故。”李吉甫、权德舆皆谢不敢，李绛曰：“崔祐甫有言，非亲非故不谙其才，谙者尚不与官，不谙者何敢复与！但问其才器与官相称否耳；若避亲故之嫌，使圣朝亏多士之美，此乃偷安之臣，非至公之道也。苟所用非其人，则朝廷自有典刑，谁敢逃之！”上以为然。

又尝问绛：“人言外间朋党太盛，何也？”李绛对曰：“自古人君所甚恶者，莫若朋党，故小人谮君子者必曰朋党。盖言之则可恶，寻之则无迹。以此目之，则天下之贤人君子无能免者，此东汉之所以亡也。愿陛下深察之。夫君子固与君子合，岂可必使之与小人合然后谓之非党邪？”绛屡以疾辞位，至是遂罢。

纲　以吐突承璀为神策中尉。

目　初，上欲相绛，先出吐突承璀为淮南监军。至是，召还承璀，复以为左神策中尉。

纲　夏六月，以张弘靖同平章事。

纲　秋闰七月，彰义节度使吴少阳卒。

目　少阳死，其子元济匿丧，自领军务。

纲　以乌重胤为汝州刺史。

纲　冬十月，李吉甫卒。十二月，以韦贯之同平章事。

纲　乙未，十年，春正月，吴元济反。制削其官爵，发兵讨之。

目　吴元济纵兵侵掠，及东畿。制削其官爵，发十六道兵讨之。

纲　三月，以柳宗元为柳州刺史，刘禹锡为连州刺史。

目　王叔文之党，十年不量移，执政有怜其才欲渐进之者，悉召至京师；谏官争言其不可，上亦恶之，皆以为远州刺史。宗元得柳州，禹锡得播州，宗元曰：“播州非人所居，而梦得亲在堂，万无母子俱往理。”欲请于朝，以柳易播。中丞裴度亦以禹锡母老为上言。上曰：“为人子不自谨，贻亲忧，此则重可责也。”度曰：“陛下方侍太后，恐禹锡在所宜矜。”上良久乃曰：“朕所言，以责为子者耳；然不欲伤其亲心。”退，谓左右曰：“裴度爱我忠切。”禹锡得改连州。

宗元善为文，尝作梓人传曰：“梓人不执斧斤刀锯之技，专以寻引、规矩、绳墨度材视制，指麾众工，各趋其事，不胜任者退之。大厦既成，则独名其功。犹相天下者，立纲纪、整法度，择天下之士使称其职，能者进之，不能者退之，万国既理，而谈者独称伊、傅、周、召，其百官执事之勤劳不得纪焉。或者不知体要，炫能矜名，亲小劳，侵众官，听听于府庭，而遗其大者、远者，是不知相道者也。”

又作种树郭橐驼传曰：“橐驼善种树，其言曰：‘凡木之性，其根欲舒，其土欲固，既植之，勿动勿虑，去不复顾，则其天全而性得矣。他人不然，根拳而土易，爱之太恩，忧之太勤，旦视而暮抚之，甚者爪其肤以验其生枯，摇其本以观其疏密，而木之性日以离矣。虽曰爱之，其实害之，故不我若也！长人者，好烦其令，若甚怜焉，而卒以祸之，亦犹是已。’”

纲　田弘正遣其子布将兵助讨淮西。

纲　盗焚河阴转运院。

目　李师道数上表请赦吴元济，上不从。师道使大将将二千人趋寿春，声言助官军，实以援元济也。师道素养刺客奸人数十人，说师道曰：“用兵所急，莫先粮储。今河阴院积江、淮租赋，请潜往焚之。因劫东都，焚宫阙，亦救蔡一奇也。”师道从之。遣攻河阴转运院，烧钱帛三十余万缗匹，谷二万余斛。人情恇惧，多请罢兵，上不许。

纲　夏五月，遣御史中丞裴度宣慰淮西行营。

目　诸军讨淮西，久未有功，上遣裴度诣行营宣慰，察用兵形势。度还言淮西必可取之状，且曰：“观诸将，惟李光颜勇而知义，必能立功。”既而光颜数败贼军，上以度为知人。知制诰韩愈亦言：“淮西三小州，残弊困剧之余，而当天下之全力，其破败可立而待。然所未可知者，在陛下断与不断耳。”

纲　六月，盗杀中书侍郎同平章事武元衡，击裴度，伤首。

目　上悉以兵事委武元衡。师道客曰：“天子所以锐意诛蔡者，元衡赞之也，请密往刺之。元衡死，则他相不敢主其谋，争劝天子罢兵矣。”师道资给遣之。王承宗亦遣牙将尹少卿奏事，且诣中书为元济游说。元衡叱出之；承宗又上书诋元衡。至是，元衡入朝，有贼自暗中射杀之，取其颅骨而去。又击裴度，伤首，坠沟中。京城大骇，于是诏宰相出入，加金吾骑士，张弦露刃以卫之。王士则告承宗遣卒张晏所为，捕得，鞫之，晏等具服。张弘靖以为疑，上竟诛之，而师道客潜遁去。

纲　以裴度同平章事。

目　或请罢度官，以安恒、郓之心，上怒曰：“若罢度官，是奸谋得成，朝廷无复纲纪。吾用度一人，足破二贼。”遂以度为相。度言：“淮西，心腹之疾，不得不除；且朝廷业已讨之，两河跋扈者，将视此为高下，不可中止。”上以为然，悉以用兵事委度，讨贼愈急。

纲　秋七月，灵武节度使李光进卒。

目　光进与弟光颜友善，光颜先娶，其母委以家事。母卒后，光进乃娶，光颜使其妻奉管钥，籍财物，归于其姒。光进反之曰：“新妇逮事先姑，先姑命主家事，不可易也。”因相持而泣。

纲　八月，李师道遣兵袭东都。捕得，伏诛。

目　李师道置留后院于东都，潜内兵数百人，谋焚宫阙，纵兵杀掠。其小卒诣留守吕元膺告变，元膺发兵围之；贼众突出，望山而遁。东都西南，皆高山深林，民不耕种，专以射猎为生，人皆勇，谓之“山棚”。元膺设重购以捕贼。数日，有山棚遇贼，走召其侪，引官军共围获之。按验，得其魁，乃中岳寺僧圆净。捕获，伏诛。元膺鞫圆净党与，始知杀武元衡者乃师道也，元膺密以闻，上业已讨王承宗，不复穷治。

纲　九月，以韩弘为淮西诸军都统。

目　弘欲倚贼自重，不愿淮西速平。时李光颜战最力，弘欲结之，举大梁城索得一美妇人，容色绝世，遣使遗之。光颜乃大飨将士，谓使者曰：“战士数万，皆弃家远来，冒犯白刃，光颜何忍独以声色自娱悦乎！”因流涕，坐者皆泣；乃即席厚赠使者，并妓返之，曰：“为光颜多谢相公，光颜以身许国，誓不与逆贼同戴日月，死无贰矣！”

纲　丙申，十一年，春正月，张弘靖罢为河东节度使。

目　王承宗纵兵四掠，幽、沧、定三镇皆苦之，争上表请讨承宗。上欲许之，弘靖以为“两役并兴，恐国力不支，请并力平淮西，乃征恒冀。”上不为之止，弘靖乃求罢，从之。

纲　制削王承宗官爵，发兵讨之。

纲　二月，以李逢吉同平章事。三月，皇太后崩。

纲　夏四月，以司农卿皇甫镈判度支。

目　镈始以聚敛得幸。

纲　五月，李光颜、乌重胤败淮西兵于凌云栅。

纲　六月，唐邓节度使高霞寓大败于铁城。

纲　秋七月，贬高霞寓，以袁滋为唐邓节度使。

纲　八月，韦贯之罢为吏部侍郎。

纲　葬庄宪皇后。

纲　九月，饶州大水。

目　漂失四千七百户。

纲　冬十一月，以柳公绰为京兆尹。

目　公绰初赴府，有神策小将跃马冲其前导，公绰驻马，杖杀之。明日，入对，上怒诘之，对曰：“京兆为辇毂师表，今视事之初，而小将敢尔唐突，此乃轻陛下诏命，非独慢臣也。臣知杖无礼之人，不知其为神策军将也。”上曰：“何不奏？”对曰：“臣职当杖之，不当奏。”上退谓左右曰：“汝曹须作意，此人朕亦畏之。”

纲　十二月，义成节度使浑镐与王承宗战，大败。

纲　以王涯同平章事。

纲　贬袁滋，以李愬为唐邓节度使。

目　袁滋至唐州，元济围其新兴栅，滋卑辞以请之，元济由是不复以滋为意。朝廷知之，贬滋抚州刺史，以李愬代之。

纲　丁酉，十二年，春三月，淮西文城栅降。

目　李愬谋袭蔡州，表请益兵；诏以步骑二千给之。愬遣大将马少良将十余骑巡逻，遇吴元济捉生虞候丁士良，与战，擒之。士良，元济骁将，常为东边患；众请刳其心，愬许之。士良无惧色，愬命释其缚。士良请尽死以报德。愬署为捉生将。士良言于愬曰：“吴秀琳据文城栅，为贼左臂，官军不敢近者，有陈光洽为之谋主也。光洽勇而轻，好自出战，请为公擒之，则秀琳降矣。”遂擒光洽以归。秀琳果以栅降。愬引兵入据其城。其将李宪有才勇，愬更其名曰忠义而用之。于是军气复振。

纲　夏四月，淮西郾城降。

目　官军逼郾城。李光颜败其兵三万，杀士卒什二三。李愬分兵攻下数栅，元济以董昌龄为郾城令，而质其母。其母谓昌龄曰：“顺死贤于逆生。汝去逆而吾死，乃孝子也；从逆而吾生，是戮吾也。”会官军绝郾城归路，昌龄乃举城降，光颜入据之。元济闻之，甚惧，时董重质守洄曲，元济悉发亲近及守城卒诣重质以拒官军。

纲　五月，罢河北行营。

目　李逢吉及朝士多言“宜并力先取淮西，俟淮西平，乘胜取恒冀，如拾芥耳！”上从之。罢河北行营。

纲　李愬擒淮西将李祐。

目　愬厚待吴秀琳，与谋取蔡。秀琳曰：“非得李祐不可，秀琳无能为也。”祐有勇略，守兴桥栅，时帅士卒刈麦于张柴村，愬召厢虞候史用诚，以三百骑伏林中，诱而擒之以归。将士争请杀之；愬释缚，待以客礼。时时召祐及李忠义屏人语，或至夜分，他人莫敢预闻。诸将恐祐为变，多谏愬，愬待祐益厚。士卒亦不悦，诸军日牒愬，称得贼谍者，言祐为贼内应。愬恐谤先达于上，己不及救，乃持祐泣曰：“岂天不欲平此贼邪，何吾二人相知之深而不能胜众口也！”乃械祐送京师，先密奏曰：“若杀祐，则无以成功。”诏以还愬。愬见之喜，执其手曰：“尔之得全，社稷之灵也！”除散兵马使。

纲　秋七月，以孔戣为岭南节度使。

目　先是，明州岁贡蚶、蛤，水陆递夫劳费，华州刺史孔戣奏罢之。至是，岭南择帅，宰相奏拟数人，上皆不用，曰：“顷有谏进蚶、蛤者，可与也。”乃以戣为岭南节度使。

纲　以裴度兼彰义节度使，充淮西宣慰招讨使。

目　诸军讨淮西，四年不克，馈运疲弊，民至有以驴耕者，上亦病之。宰相李逢吉等竞言师老财竭，意欲罢兵，度独无言。上问之，度曰：“臣誓不与此贼俱生，今请自往督战。且元济势实窘迫，但诸将心不一，不并力迫之，故未降耳。若臣自诣行营，诸将恐臣夺其功，必争进破贼矣。”上悦，从之。度奏刑部侍郎马总为宣慰副使，右庶子韩愈为行军司马。将行，言于上曰：“臣若灭贼，则朝天有期；贼在，则归阙无日。”上为之流涕，御通化门送之。

纲　九月，以崔群同平章事，李逢吉罢。

纲　李愬攻吴房，入其外城。

目　李愬将攻吴房，诸将曰：“今日往亡。”愬曰：“吾兵少，不足战，宜出其不意。彼以往亡，不吾虞，正可击也。”遂往，克其外城而还。

纲　冬十月，李愬夜袭蔡州，擒吴元济，槛送京师。

目　李祐言于李愬曰：“蔡之精兵皆在洄曲，守州城者皆羸卒，可以乘虚直抵其城。比贼将闻之，元济已成擒矣。”愬然之。十月，遣掌书记郑澥白裴度。度曰：“兵非出奇不胜，常侍良图也。”愬乃命祐及李忠义帅突将三千为前锋，自与监军将三千人为中军，李进诚将三千人殿其后。军出，不知所之；愬曰：“但东行！”行六十里，夜，至张柴村，尽杀其戍卒，据其栅。命士卒少休，复夜引兵出；诸将请所之，愬曰：“入蔡州取吴元济！”诸将皆失色。时大风雪，人马冻死者相望。人人自以为必死，然畏愬，莫敢违。夜半，雪愈甚，行七十里，至州城。自吴少诚拒命，官军不至蔡州城下三十余年，故蔡人不为备。四鼓，愬至，无一人知者。祐、忠义其城以先登，壮士从之；杀守门卒，而留击柝者，使击柝如故。遂开门纳众。鸡鸣，雪止，愬入居元济外宅。或告元济曰：“官军至矣！”元济不信，起，听于庭，闻愬军号令，曰“常侍传语”，应者近万人。始怯曰：“何等常侍，能至于此！”乃帅左右登牙城拒战。

时董重质拥精兵万余人据洄曲。愬曰：“元济所望者，重质之救耳！”乃访重质家，厚抚之，遣其子传道持书谕重质；重质遂单骑诣愬降。愬攻牙城，烧其南门，门坏，执元济，槛送京师，且告于裴度。申、光二州，及诸镇兵相继来降。自元济就擒，愬不戮一人，自官吏、帐下、厨厩之卒，皆复其职，使之不疑，然后屯于鞠场以待裴度。

诸将请曰：“始公败于朗山而不忧，胜于吴房而不取，冒大风甚雪而不止，孤军深入而不怯，然卒以成功，皆众人所不谕也，敢问其故。”愬曰：“朗山不利，则贼轻我不为备矣。取吴房，则其众奔蔡，并力固守，故存之以分其兵。风雪阴晦，则烽火不接，不知吾至。孤军深入，则人皆致死，战自倍矣。夫视远者不顾近，虑大者不计细，若矜小务，恤小败，先自挠矣，何暇立功乎！”众皆服。愬俭于奉己而丰于待士，知贤不疑，见可能断，此其所以成功也。

纲　以李鄘同平章事。

纲　裴度入蔡州。

目　裴度建彰义节，将降卒万余人入城，李愬具櫜鞬出迎，拜于路左。度将避之，愬曰：“蔡人顽悖，不识上下之分，数十年矣，愿公因而示之，使知朝廷之尊。”度乃受之。愬还军文城。

度以蔡卒为牙兵，或谏曰：“蔡人反仄者尚多，不可不备。”度笑曰：“吾为彰义节度使，元恶既擒，蔡人则吾人也，又何疑焉！”蔡人闻之感泣。先是，吴氏父子阻兵，禁人偶语、然烛，有以酒食相过从者罪死。度除其禁，蔡人始知有生民之乐。

纲　十一月，上御门受俘，斩吴元济。

纲　赐李愬爵凉国公，韩弘等迁官有差。

目　愬奏请判官、大将以下官凡百五十员；上不悦，曰：“愬诚有奇功，然奏请过多。使如李晟、浑瑊，又何如哉！”遂留中不下。

纲　以李祐为神武将军。

纲　十二月，赐裴度爵晋国公，复入知政事。

纲　戊戌，十三年，春正月，李师道奉表纳质，并献三州。

目　淮西既平，李师道忧惧。幕僚李公度说之，使遣子入侍，并献沂、海、密三州以自赎。从之。上遣左散骑常侍李逊诣郓州宣慰。

纲　二月，修麟德殿，浚龙首池，起承晖殿。

目　上命六军修麟德殿。龙武统军张奉国、大将军李文悦以外寇初平，营缮太多，白宰相，冀有论谏；裴度言之。上怒，贬奉国等。于是浚龙首池，起承晖殿，土木浸兴矣。

纲　李鄘罢为户部尚书。

目　初，吐突承璀为淮南监军，墉为节度使，性刚严，与承璀互相敬惮，故未尝相失。承璀归，引鄘为相。鄘耻由宦官进。至京师，辞疾不入见，不视事；固辞相位，至是罢。

纲　以李夷简同平章事。

纲　夏四月，王承宗纳质请吏，复献二州。诏复其官爵。

目　裴度之在淮西也，布衣柏耆以策干韩愈曰：“元济就擒，承宗破胆矣，愿得奉丞相书往说之，可不烦兵而服。”愈白度，为书遣之。承宗惧，求哀于田弘正，请以二子为质，及献德、棣二州，输租税，请官吏。弘正为之请，上许之。弘正遣使送其二子知感、知信及二州图印至京师。

幽州大将谭忠亦说刘总曰：“自元和以来，刘辟、李锜、田季安、卢从史、吴元济，阻兵冯险，自以为深根固蒂，天下莫能为也。然顾盼之间，身死家覆，此非人力所能及，殆天诛也。况今天子神圣威武，苦身焦思，缩衣节食，以养战士，此志岂须臾忘天下哉！今国兵骎骎北来，赵人已献城十二，忠深为公忧之。”总泣曰：“闻先生言，吾心定矣。”遂专意归朝廷。

纲　五月，以李光颜为义成节度使。

目　李逊察师道非实诚，归言于上曰：“师道顽愚反复，恐必须用兵。”既而师道表言“军情不听纳质割地。”上怒，决意讨之。五月，以光颜镇滑州，谋讨师道也。

纲　秋七月，以李愬为武宁节度使。

纲　诏诸道发兵讨李师道。

纲　李夷简罢为淮西节度使。

目　上方委裴度以用兵，夷简自谓才不及度，求出镇，故有是命。

纲　八月，王涯罢。

纲　以皇甫镈、程异同平章事。

目　淮西既平，上浸骄侈。判度支皇甫镈、盐铁使程异晓其意，数进羡余，由是有宠。又以厚赂结吐突承璀，上遂以为相。制下，朝野骇愕，至于市道负贩者亦嗤之。

裴度耻与小人同列，求退，不许。乃上疏曰：“镈、异皆钱谷俗吏，佞巧小人，陛下一旦寘之相位，中外骇笑。臣若不退，天下谓臣无耻。所可惜者，淮西荡定，河北底宁，承宗敛手削地，韩弘舆疾讨贼，岂朝廷之力能制其命哉？直以处置得宜，能服其心耳。陛下建升平之业，十已八九，何忍还自堕坏，使四方解体乎！”上以度为朋党，不之省。由是镈益无所惮。

程异亦自知不合众心，能廉谨谦逊，为相月余，不敢知印秉笔，故终免于过。

其后上语宰相曰：“人臣当力为善，何乃好立朋党？”度对曰：“方以类聚，物以群分，君子、小人志趣同者，势必相合。君子为徒，谓之同德；小人为徒，谓之朋党；外虽相似，内实悬殊，在圣主辨其所为邪正耳。”

纲　冬十一月，以柳泌为台州刺史。

目　上好神仙，诏天下求方士。宗正卿李道古因皇甫镈荐山人柳泌，云能合长生药。泌言：“天台多灵草，诚得为彼长吏，庶几可求。”上以泌权知台州刺史。谏官争论奏，以为“人主喜方士，未有使之临民者。”上曰：“烦一州之力而能为人主致长生，臣子亦何爱焉！”由是群臣莫敢言。

纲　己亥，十四年，春正月，遣中使迎佛骨至京师，贬韩愈为潮州刺史。

目　先是，功德使上言：“凤翔法门寺塔有佛指骨，相传三十年一开，开则岁丰人安。来年应开，请迎之。”上从其言。至是，佛骨至京师，留禁中三日，历送诸寺，王公士民瞻奉舍施，惟恐弗及。刑部侍郎韩愈上表谏曰：“佛者，夷狄之一法耳。自黄帝以至禹、汤、文、武，皆享寿考，百姓安乐，当是时，未有佛也。汉明帝始有佛法，其后乱亡相继，运祚不长。宋、齐、梁、陈、元魏已下，事佛渐谨，年代尤促。惟梁武帝在位四十八年，前后三舍身为寺家奴，竟为侯景所逼，饿死台城。事佛求福，乃更得祸。由此观之，佛不足信亦可知矣！佛本夷狄之人，不知君臣之义，父子之恩。假如其身尚在，来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也。况其身死已久，枯朽之骨，岂宜以入宫禁！乞付有司，投诸水火，永绝根本，断天下之疑，绝后代之惑。佛如有灵，能作祸福，凡有殃咎，宜加臣身。”上得表，大怒，将加愈极刑。裴度、崔群言：“愈虽狂，发于忠恳，宜宽容以开言路。”乃贬潮州刺史。

自战国之世，老、庄与儒者争衡，更相是非。至汉末，益之以佛，然好者尚寡。晋、宋以来，日益繁炽，自帝王至士民，莫不尊信。下者畏慕罪福，高者论难空有。独愈恶其蠹财惑众，力排之，尝作原道篇行于世云。

纲　二月，平卢都将刘悟执李师道，斩之。

目　田弘正、李愬屡败平卢兵。李师道发民治城堑，役及妇人，民惧且怨。都知兵马使刘悟将兵万余人屯阳谷以拒官军，务为宽惠，使士卒人人自便，军中号曰刘父。或谓师道曰：“悟专收众心，恐有他志。”师道潜遣二使赍帖授行营副使张暹，令斩悟。暹素与悟善，怀帖示之。悟召诸将谓曰：“悟与公等不顾死亡以抗官军，诚无负于司空。今司空信谗，来取悟首。悟死，诸公其次矣。且天子所欲诛者独司空一人，今军势日蹙，吾曹何为随之族灭？欲与诸公还入郓州，奉行天子之命，岂徒免危亡，富贵可图也。”有后应者，皆立斩之。众惧，皆曰：“惟都头命！”乃令士卒皆饱食执兵，夜半，听鼓，三声绝，即行。天未明，至城下，子城门已洞开，悟勒兵捕师道与二子，斩之。慰谕军民。函师道父子三首送田弘正营。弘正大喜，露布以闻。淄、青等十二州皆平。自广德以来，垂六十年，藩镇跋扈河南、北三十余州，自除官吏，不供贡赋，至是尽遵朝廷约束矣。裴度纂述蔡、郓用兵以来帝之忧勤机略，因侍宴献之，请内印出付史官。帝曰：“如此，似出朕志，非所欲也。”弗许。

纲　以刘悟为义成节度使。

纲　夏四月，诏诸道支郡兵马，并令刺史领之。

目　横海节度使乌重胤奏曰：“河朔藩镇所以能旅拒朝命者，由诸州县各置镇将领事，收刺史、县令之权也。向使刺史各得行其职，则虽有奸雄如安、史，必不能以一州独反也。臣所领德、棣、景三州，已举牒各还刺史职事，应在州兵并令刺史领之。”故有是诏。其后河北诸镇，惟横海最为顺命，由重胤处之得宜故也。

纲　程异卒。

纲　裴度罢为河东节度使。

目　度在相位，知无不言，皇甫镈之党挤之，诏度以平章事镇河东。

镈专以掊克取媚，人无敢言者，独谏议大夫武儒衡上疏言之。镈自诉于上，上曰：“卿欲报怨邪！”镈乃不敢言。

史馆修撰李翱上疏曰：“定祸乱者，武功也；兴太平者，文德也。今陛下既以武功定海内，若遂革弊事，复旧制；用忠正而不疑，屏邪佞而不迩；改税法，不督钱而纳布帛；绝进献，宽百姓租赋；厚边兵，以制戎狄；数访问待制官，以通塞蔽；此六者，政之根本，太平所以兴也。陛下既已能行其难，若何不为其易乎！臣恐大功之后，逸欲易生。进言者必曰‘天下既平，陛下可以高枕自逸’，则太平未可期也。”

纲　秋七月，宣武节度使韩弘入朝。

纲　以令狐楚同平章事。

目　楚与皇甫镈同年进士，故镈引以为相。

纲　八月，以韩弘为司徒兼中书令，张弘靖为宣武节度使。

纲　魏博节度使田弘正入朝。

纲　以田弘正兼侍中，遣还镇。

纲　冬十月，贬裴潾为江陵令。

目　柳泌至台州，驱吏民采药，岁余，无所得而惧，逃入山中。浙东观察使捕送京师，皇甫镈、李道古保护之，上复使待诏翰林。服其药，日加燥渴。起居舍人裴潾上言曰：“除天下之害者受天下之利，同天下之乐者飨天下之福，自黄帝至于文、武，享国寿考，皆用此道也。自去岁以来，所在多荐方士。借令真有神仙，彼必深潜岩壑，惟畏人知。凡候伺权贵之门，以大言自炫奇伎惊众者，皆不轨徇利之人，岂可信其说而饵其药邪！夫药以愈疾，非朝夕常饵之物；况金石酷烈有毒，又益以火气，殆非五藏所能胜也。古者君饮药，臣先尝之，乞令献药者先饵一年，则真伪可辨矣。”上怒，贬潾。

纲　崔群罢为湖南观察使。

目　初，帝问宰相：“玄宗之政，先理而后乱，何也？”崔群对曰：“玄宗用姚崇、宋璟、卢怀慎、苏颋、韩休、张九龄则理，用宇文融、李林甫、杨国忠则乱。故用人得失，所系非轻。人皆以天宝十四年安禄山反为乱之始，臣独以为开元二十四年罢张九龄相，专任李林甫，此理、乱之所分也。愿陛下以开元初为法，以天宝末为戒，乃社稷无疆之福。”皇甫镈深恨之，上寻罢群。

纲　庚子，十五年，春正月，上暴崩于中和殿。闰月，太子即位。

目　初，左军中尉吐突承璀谋立澧王恽为太子，上不许。太子忧之，密问计于其舅司农卿郭钊，钊曰：“殿下但尽孝谨以俟之，勿恤其他。”上服金丹，多躁怒，左右宦官往往获罪，有死者，人人自危。至是暴崩于中和殿，时人皆言内常侍陈弘志弑逆；其党类讳之，不敢讨贼，但云药发，外人莫能明也。中尉梁守谦与宦官王守澄等共立穆宗，杀璀及恽。

纲　贬皇甫镈为崖州司户，以萧俛、段文昌同平章事。

纲　柳泌伏诛，贬李道古为循州司马。

纲　尊贵妃郭氏为皇太后。

目　后，郭暧之女也，为广陵王妃。宪宗即位，群臣累表请立为后；宪宗以妃宗门强盛，恐正位之后，后宫莫得进，托以岁时禁忌不许。至是，乃尊为皇太后。

纲　二月，赦天下。

纲　以柳公权为翰林侍书学士。

目　上见公权书迹，爱之，问之曰：“卿书何能如是之善？”对曰：“用笔在心，心正则笔正。”上默然改容，知其以笔谏也。

纲　夏五月，以元稹为祠部郎中，知制诰。

目　江陵士曹元稹，与监军崔潭峻善，上在东宫，闻宫人诵稹歌诗而善之。及即位，潭峻归朝，荐之，上以为知制诰；朝论鄙之。会同僚食瓜于下，有青蝇集其上，武儒衡以扇挥之曰：“适从何来，遽集于此！”同僚皆失色，儒衡意气自若。

纲　六月，葬景陵。

纲　以崔群为吏部侍郎。

纲　秋七月，令狐楚罢。

纲　八月，浚鱼藻池。

纲　以崔植同平章事。

纲　九月，大宴。

纲　冬十月，成德节度使王承宗卒，诏以田弘正代之。王承元为义成节度使。

纲　幸华清宫。






唐纪


穆宗皇帝


纲　辛丑，穆宗皇帝长庆元年，春正月，诏河北诸道各均定两税。

纲　萧俛罢。

纲　段文昌罢，以杜元颖同平章事。

纲　以王播为盐铁使。

纲　卢龙节度使刘总弃官为僧，以张弘靖代之。

纲　夏四月，贬钱徽、李宗闵为远州刺史，杨汝士为开江令。

目　翰林学士李德裕，吉甫之子也，以中书舍人李宗闵尝对策，讥切其父，恨之。宗闵又与翰林学士元稹争进取有隙。右补阙杨汝士与礼部侍郎钱徽掌贡举，西川节度使段文昌、翰林学士李绅，各以书属所善进士；及榜出，二人所属皆不预，而郑覃弟郎、裴度子撰、宗闵婿苏巢、汝士弟殷士及第。文昌言于上曰：“今岁礼部殊不公，所取皆以关节得之。”上以问诸学士，德裕、稹、绅皆以为然。上乃命覆试，黜朗等十人而贬徽等。或劝徽奏二人属书，上必寤，徽曰：“苟无愧心，得丧一致，奈何奏人私书，岂士君子所为邪！”取而焚之，时人多之。自是德裕、宗闵各分朋党，更相倾轧，垂四十年。

纲　秋七月，卢龙军乱，囚节度使张弘靖，推朱克融为留后。

目　幕僚韦雍出，逢小将策马冲其前导，雍命杖之，不服。雍白弘靖，系治之。是夕，士卒连营呼噪作乱，囚弘靖，杀雍等，迎朱克融为留后。众以判官张彻长者，不杀。彻骂曰：“汝何敢反？行且族灭！”众共杀之。

纲　贬张弘靖为吉州刺史。

纲　成德兵马使王庭凑杀节度使田弘正，起复田布为魏博节度使，讨之。

目　初，田弘正自魏博徙镇成德，自以久与镇人战，有父兄之仇，乃以魏兵二千自卫，请度支供其粮赐。户部侍郎崔倰，刚褊无远虑，恐开事例，不肯给。弘正不得已，遣魏兵归。都知兵马使王庭凑，果悍阴狡，潜谋作乱，以魏兵故，不敢发。及魏兵去，夜结牙兵杀弘正，自称留后。

魏博节度使李愬闻变，素服流涕，令将士曰：“魏人所以得通圣化，安宁富乐者，田公之力也。今镇人不道，辄敢害之，是轻魏以为无人也。诸君受田公恩，宜如何报之？”众皆恸哭。深州刺史牛元翼，成德良将也，愬使以宝剑、玉带遗之，曰：“昔吾先人以此剑立大勋，吾又以之平蔡州，今以授公，努力翦庭凑。”元翼以剑、带徇于军，报曰：“愿尽死！”会愬疾作，不果出兵。乃起复田布为魏博节度使，讨之。

纲　诏诸道讨王庭凑，以牛元翼为深冀节度使。庭凑围深州。

纲　九月，诏两税皆输布、丝、纩。

目　自定两税法以来，钱日重，物日轻，民所输三倍其初。户部尚书杨於陵言：“钱者，所以权百货，贸迁有无，所宜流散，不应蓄聚，今税百姓钱藏之公府。又开元中天下铸钱七十余炉，岁入百万，今才十余炉，岁入十五万，又积于富家，流入四夷。如此，则钱焉得不重，物焉得不轻！今宜使天下输税课者皆用谷、帛，广铸钱而禁滞积及出塞者，则钱日滋矣。”从之。

纲　冬十月，以王播同平章事。

目　播为相，专以承迎为事，未尝言国家安危。

纲　以裴度为镇州行营都招讨使。

纲　以魏弘简为弓箭库使，元稹为工部侍郎。

目　翰林学士元稹与知枢密魏弘简相结，求为宰相，由是有宠。稹无怨于裴度，但以度先达重望，恐其复有功大用，妨己进取，故度所奏军事，多与弘简从中沮之。度上表曰：“河朔逆贼，祗乱山东；禁闱奸臣，必乱天下。是则河朔患小，禁闱患大。小者臣与诸将必能翦灭，大者非陛下觉寤制断无以驱除。臣蒙陛下委付之意不轻，遭奸臣抑损之事不少。但欲令臣失所，而于天下理乱，山东胜负，悉不之顾。若朝中奸臣尽去，则河朔逆贼不讨自平；若奸臣尚存，则逆贼纵平无益。”表三上，上虽不悦，以度大臣，不得已，罢弘简枢密，解稹翰林，而恩遇如故。

纲　十二月，深州行营节度使杜叔良讨王庭凑，大败。诏以李光颜代之。

纲　以朱克融为平卢节度使。

纲　壬寅，二年，春正月，魏博将史宪诚杀节度使田布，诏以宪诚为节度使。

纲　二月，以王庭凑为成德节度使，遣兵部侍郎韩愈宣慰其军。

目　庭凑围牛元翼于深州，官军三面救之，皆以乏粮不能进，虽李光颜亦闭壁自守。朝廷不得已，以庭凑为成德节度使，而遣韩愈宣慰其军。诏愈至境，更观事势，勿遽入。愈曰：“止，君之仁；死，臣之义。”遂往。至镇，庭凑拔刃弦弓以逆之。及馆，甲士罗于庭。庭凑言曰：“所以纷纷者，乃此曹所为，非庭凑心。”愈厉声曰：“天子以尚书有将帅材，故赐之节钺，不知尚书乃不能与健儿语邪！”甲士前曰：“先太师为国击走朱滔，血衣犹在，此军何负朝廷，乃以为贼乎！”愈曰：“汝曹尚能记先太师则善矣。夫逆顺之为祸福岂远邪！自禄山、思明以来，至元济、师道，其子孙有今尚存者乎！田令公以魏博归朝廷，子孙孩提，皆为美官；王承元以此军归朝廷，弱冠建节；刘悟、李祐，皆为节度使；汝曹亦闻之乎！”庭凑恐众心动，麾之使出，谓愈曰：“侍郎来，欲何为？”愈曰：“神策诸将如牛元翼者不少，但朝廷顾大体，不可弃之耳！尚书何为围之不置？”庭凑曰：“即当出之。”因与愈宴礼而归之。未几，元翼将十骑突围出深州。

纲　崔植罢，以元稹同平章事。

纲　以裴度为司空、东都留守。

目　元稹怨裴度，欲解其兵柄，故劝上雪王庭凑而罢兵。以度为司空，平章事、东都留守。谏官争上言：“时未偃兵，度有将相全才，不宜置之散地。”上乃命度入朝。

目　以李听为河东节度使。

目　初，听为羽林将军，有良马，上为太子，遣左右讽求之，听以职总亲军，不敢献。及河东缺帅，上曰：“李听不与朕马，是必可任。”遂用之。

纲　三月，诏留裴度辅政。

纲　王播罢。

纲　夏四月，诏免江州逃户欠钱。

纲　六月，裴度罢为右仆射，元稹罢为同州刺史。

纲　以李逢吉同平章事。

纲　冬十一月，太后幸华清宫，上畋于骊山。

纲　十二月，立景王湛为皇太子。

纲　癸卯，三年，春三月，以牛僧孺同平章事。

目　户部侍郎牛僧孺素为上所厚。至是，遂以为相。时僧孺与李德裕皆有入相之望；德裕出为浙西观察使，八年不迁，以为李逢吉排己而引僧孺，由是怨愈深。

纲　夏四月，以郑权为岭南节度使。

目　翼城人郑注，巧谲倾谄，善揣人意，以医游四方。李愬饵其药颇验，署为牙推，浸预军政，妄作威福，军府患之。监军王守澄请去之，愬曰：“注奇才也，将军试与之语，苟无可取，去之未晚。”乃使注见守澄，守澄不得已见之，坐语未久，大喜，促膝恨相见之晚。守澄入知枢密，挈注以西；荐于上，上亦厚遇之。自上有疾，守澄专制国事，势倾中外；注日夜出入其家，与之谋议，人莫能窥其迹。始则微贱巧宦之士，或因以进，数年之后，达官车马满其门矣。工部尚书郑权，家多姬妾，禄薄不能赡，因注通于守澄以求节镇；遂得岭南。

纲　五月，以柳公绰为山南东道节度使。

目　公绰过邓县，有二吏，一犯赃，一舞文，众谓公绰必杀犯赃者。公绰判曰：“赃吏犯法，法在；奸吏乱法，法亡。”竟诛舞文者。

纲　六月，以韩愈为京兆尹。

目　愈为京兆，六军不敢犯法，私相谓曰“是尚欲烧佛骨，何可犯也！”

纲　秋八月，以裴度为司空、山南西道节度使。

目　李逢吉恶度，出之山南，不兼平章事。

纲　九月，复以韩愈为吏部侍郎，李绅为户部侍郎。

目　李逢吉结王守澄，势倾朝野，惟翰林学士李绅常排抑之。逢吉患之，而上遇绅厚，不能远也。会御史中丞缺，逢吉荐绅清直，宜居风宪之地；上以中丞亦次对官，可之。会绅与京兆尹韩愈争台参，文移往来，辞语不逊；逢吉奏二人不协，以愈为兵部侍郎，绅为江西观察使。愈、绅入谢，上问其故，乃寤，故有是命。

纲　甲辰，四年，春正月，帝崩，太子即位。

目　上饵金石之药，处士张皋上疏曰：“神虑澹则血气和，嗜欲胜则疾疹作。药以攻疾，无疾不可饵也。先帝信方士妄言，饵药致疾，岂得复循其覆辙乎！”上善其言，而求之不获。既而疾作，命太子监国。是夕上崩，敬宗即位。

纲　二月，贬李绅为端州司马。

纲　尊皇太后为太皇太后，上母王妃为皇太后。

纲　幸中和殿击球。

目　自是，数游宴、击球、奏乐，赏赐宦官、乐人，不可悉纪。

纲　三月，以刘栖楚为起居舍人；不拜。

目　上视朝每晏，左拾遗刘栖楚进言曰：“陛下富于春秋，嗣位之初，当宵衣求理，而嗜寝乐色，日晏方起。梓宫在殡，鼓吹日喧。令闻未彰，恶声遐布，臣恐福祚之不长。请碎首玉阶以谢谏职之旷。”遂以额叩龙墀，见血不已，响闻外。上命中使宣慰令归。寻擢栖楚为起居舍人，栖楚辞疾不拜。

纲　夏四月，以李虞为拾遗。

目　李逢吉用事，所亲厚者张又新、李仲言、李虞、刘栖楚等八人，又有从而附丽之者，时人目之为“八关、十六子。”

纲　五月，以李程、窦易直同平章事。

纲　六月，加裴度同平章事。

纲　夏绥节度使李祐进马百五十匹，却之。

目　侍御史温造弹祐违敕进奉，请论如法，诏释之。祐谓人曰：“吾夜半入蔡州城取吴元济，未尝心动，今日胆落于温御史矣！”

纲　冬十月，赐韦处厚锦彩银器。

目　翰林学士韦处厚谏上宴游曰：“先帝以酒色致疾损寿，臣时不死谏者，以陛下年已十五故也。今皇子才一岁，臣安敢畏死而不谏乎！”上感其言，故有是赐。

纲　十一月，葬光陵。

纲　十二月，以刘栖楚为谏议大夫。





敬宗皇帝


纲　乙巳，敬宗皇帝宝历元年，春正月，赦。

目　先是鄠令崔发闻五坊人殴百姓，命擒以入，曳之于庭。诘之，乃中使也。上怒，收发，系台狱。是日，与诸囚立金鸡下，忽有品官数十人执梃乱捶发，气绝；数刻始苏，诏复击之。给事中李渤上言：“县令曳中人，中人殴御囚，其罪一也。然县令所犯在赦前，中人所犯在赦后。中人横暴，若不早正刑书，臣恐四夷藩镇闻之，则慢易之心生矣。”谏议大夫张仲方亦上言曰：“鸿恩将布于天下而不行御前，霈泽遍被于昆虫而独遗崔发。”上皆不听。李逢吉从容言于上曰：“崔发辄曳中人，诚大不敬，然其母年垂八十，自发下狱，积忧成疾。陛下方以孝理天下，所宜矜念。”上乃愍然曰：“比谏官但言发冤，未尝言其不敬，亦不言有老母。如卿所言，朕何为不赦之！”即命中使释其罪，送归家，仍慰劳其母。母对中使杖发四十。

纲　牛僧孺罢为武昌节度使。

目　牛僧孺以上荒淫，嬖幸用事，又畏罪不敢言，但素表求出。乃升鄂岳为武昌军，以僧孺为节度使。僧孺过襄阳，节度使柳公绰服櫜鞬候于馆舍。将佐曰：“襄阳地望高于夏口，此礼太过！”公绰曰：“奇章公甫离台席，方镇重宰相，所以尊朝廷也。”竟行之。

纲　二月，浙西观察使李德裕献丹扆六箴。

目　上游幸无常，昵比群小，视朝月不再三，大臣罕得进见。德裕献丹扆六箴：一曰宵衣，以讽视朝稀晚；二曰正服，以讽服御乖异；三曰罢献，以讽征求玩好；四曰纳诲，以讽侮弃谠言；五曰辨邪，以讽信任群小；六曰防微，以讽轻出游幸。上优诏答之。

纲　秋七月，盐铁使王播进羡余绢百万匹。

纲　造竞渡船。

目　诏王播造竞渡船二十艘，计用转运半年之费。张仲方等力谏，乃减其半。

纲　八月，昭义节度使刘悟卒。

纲　冬十二月，幸骊山温汤。

目　上欲幸骊山温汤，左仆射李绛、谏议大夫张仲方等屡谏不听，拾遗张权舆伏紫宸殿下，叩头谏曰：“昔周幽王幸骊山而为犬戎所杀；秦始皇幸骊山而国亡；玄宗幸骊山而禄山乱；先帝幸骊山而享年不长。”上曰：“骊山若此之凶邪？我宜一往以验彼言。”幸温汤，还，谓左右曰：“彼叩头者之言，安足信哉！”























五代　后梁纪

太祖皇帝

梁主瑱

纲鉴易知录卷六一

后唐纪

庄宗皇帝

明宗皇帝

闵帝

废帝

纲鉴易知录卷六二

后晋纪

高祖皇帝

出帝

后汉纪

高祖皇帝

隐帝

后周纪

太祖皇帝

世宗皇帝

纲鉴易知录卷六三

后周纪

世宗皇帝

恭帝

纲鉴易知录卷六四

宋纪

太祖神德皇帝

太宗皇帝

纲鉴易知录卷六五

宋纪

太宗皇帝

纲鉴易知录卷六六

宋纪

真宗皇帝

纲鉴易知录卷六七

宋纪

真宗皇帝

仁宗皇帝

纲鉴易知录卷六八

宋纪

仁宗皇帝

纲鉴易知录卷六九

宋纪

仁宗皇帝

英宗皇帝

纲鉴易知录卷七十

宋纪

神宗皇帝

纲鉴易知录卷七一

宋纪

神宗皇帝

纲鉴易知录卷七二

宋纪

神宗皇帝

哲宗皇帝

纲鉴易知录卷七三

宋纪

哲宗皇帝

纲鉴易知录卷七四

宋纪

哲宗皇帝

徽宗皇帝

纲鉴易知录卷七五

宋纪

徽宗皇帝

纲鉴易知录卷七六

宋纪

徽宗皇帝

钦宗皇帝

纲鉴易知录卷七七

宋纪

钦宗皇帝

纲鉴易知录卷七八

南宋纪

高宗皇帝

纲鉴易知录卷七九

南宋纪

高宗皇帝

纲鉴易知录卷八十

南宋纪

高宗皇帝

纲鉴易知录卷八一

南宋纪

高宗皇帝

纲鉴易知录卷八二

南宋纪

高宗皇帝

孝宗皇帝

纲鉴易知录卷八三

南宋纪

孝宗皇帝

纲鉴易知录卷八四

南宋纪

光宗皇帝

宁宗皇帝

纲鉴易知录卷八五

南宋纪

宁宗皇帝

纲鉴易知录卷八六

南宋纪

理宗皇帝

纲鉴易知录卷八七

南宋纪

理宗皇帝

纲鉴易知录卷八八

南宋纪

理宗皇帝

度宗皇帝

纲鉴易知录卷八九

南宋纪

恭宗皇帝

纲鉴易知录卷九十

南宋纪

端宗皇帝

帝昺

元纪

世祖文武皇帝

纲鉴易知录卷九一

元纪

成宗皇帝

仁宗皇帝

英宗皇帝

泰定皇帝

明宗皇帝

纲鉴易知录卷九二

元纪

文宗皇帝

顺帝

明鉴易知录卷一

明纪

太祖高皇帝

明鉴易知录卷二

明纪

太祖高皇帝

明鉴易知录卷三

明纪

建文皇帝

明鉴易知录卷四

明纪

太宗文皇帝

仁宗昭皇帝

宣宗章皇帝

明鉴易知录卷五

明纪

英宗睿皇帝

景皇帝

英宗睿皇帝

明鉴易知录卷六

明纪

英宗睿皇帝

宪宗纯皇帝

孝宗敬皇帝

明鉴易知录卷七

明纪

孝宗敬皇帝

武宗毅皇帝

明鉴易知录卷八

明纪

世宗肃皇帝

明鉴易知录卷九

明纪

世宗肃皇帝

穆宗庄皇帝

神宗显皇帝

明鉴易知录卷十

明纪

神宗显皇帝

明鉴易知录卷十一

明纪

神宗显皇帝

光宗贞皇帝

明鉴易知录卷十二

明纪

熹宗哲皇帝

明鉴易知录卷十三

明纪

熹宗哲皇帝

怀宗端皇帝

明鉴易知录卷十四

明纪

怀宗端皇帝

明鉴易知录卷十五

明纪

怀宗端皇帝

返回总目录





纲鉴易知录卷五七
纲　十二月，以刘从谏为昭义留后。

纲　以李绛为太子少师分司。

目　仆射李绛好直谏，李逢吉恶之。至是，以绛有足疾，出之东都。

纲　丙午，二年，春二月，以裴度为司空、同平章事。

目　言事者多称裴度贤，不宜弃之藩镇，上数遣使劳问，度因求入朝；逢吉之党大惧，百计毁之。先是民间谣云：“绯衣小儿坦其腹，天上有口被驱逐。”又长安城中有横亘六冈，如乾象，度宅偶居第五冈。张权舆上言：“度名应图谶，宅占冈原，不召而来，其旨可见。”上虽年少，悉察其诬谤，待度益厚。

度至京师，复知政事。左右忽白失中书印，闻者失色。度饮酒自如；顷，复白已得之，度亦不应。或问其故，度曰：“此必吏人盗之以印书券耳，急之则投诸水火，缓之则复还故处。”人服其识量。

纲　三月，罢修东都。

目　上欲幸东都，谏者甚众，上皆不听，已使按修宫阙。裴度从容言曰：“国家本设两都以备巡幸，然自多难以来，宫阙、营垒、百司廨舍率已荒弛，陛下傥欲行幸，宜命有司徐加完葺，然后可往。”上曰：“从来言事者皆云不当往，如卿所言，不往亦可。”乃敕罢之。

纲　秋九月，李程罢为河东节度使。

纲　冬十一月，李逢吉罢。

纲　十二月，宦官刘克明等弑帝于室内，立绛王悟。王守澄等讨克明，杀悟，立江王涵。

目　上游戏无度，狎昵群小，善击球，好手搏，又好深夜自捕狐狸。性复褊急，宦官小过，动遭捶挞，皆怨且惧。夜猎还宫，与宦官刘克明、击球军将苏佐明等二十八人饮酒。上酒酣，入室更衣，殿上烛灭，克明等弑帝于室内。

克明矫称上旨，命学士路隋草遗制，以绛王悟权句当军国事。又欲易置内侍之执权者。于是枢密使王守澄、杨承和、中尉魏从简、梁守谦定议。以衙兵迎江王涵入宫，发左右神策、飞龙兵进讨贼党，尽斩之。绛王为乱兵所害。明日，江王即位，更名昂，是为文宗。

纲　尊母萧氏为皇太后。以韦处厚同平章事。

纲　出宫人，放鹰、犬，省冗食，罢别贮、宣索。

目　上自为诸王，深知两朝之弊，及即位，励精求治，去奢从俭。诏宫女非有职事者，出三千余人。放五坊鹰、犬。省教坊、总监冗食千二百余员。近岁别贮钱谷，悉归之有司。宣索组绣、雕镂之物，悉罢之。敬宗之世，每月视朝不过一二，上始复旧制，每奇日视朝，对宰相群臣延访政事，久之方罢。待制宫旧虽设之，未尝召对，至是屡蒙延问。中外翕然相贺，以为太平可冀。





文宗皇帝


纲　丁未，文宗皇帝太和元年，夏四月，韦处厚请避位，不许。

目　上虽虚怀听纳而不能坚决，与宰相议事已定，寻复中变。韦处厚于延英极论之，因请避位；上再三慰劳之。

纲　六月，以王播同平章事。

纲　秋七月，葬庄陵。

纲　戊申，二年，春三月，亲策制举人。

目　自元和之末，宦官益横，建置天子在其掌握，威权出人主之右，人莫敢言。贤良方正刘对策，极言其祸，其略曰：“陛下宜先忧者，宫闱将变、社稷将危、天下将倾、海内将乱。”又曰：“陛下将杜簒弑之渐，则居正位而近正人，远刀锯之贱，亲骨鲠之直，辅相得以专其任，庶职得以守其官，奈何以亵近五、六人总天下大政！祸稔萧墙，奸生帷幄，臣恐曹节、侯览复生于今日。”又曰：“忠贤无腹心之寄，阍寺恃废立之权，陷先君不得正其终，致陛下不得正其始。”又曰：“陛下何不塞阴邪之路，屏亵狎之臣，制侵陵迫胁之心，复门户扫除之役，戒其所宜戒，忧其所宜忧！”又曰：“陛下诚能揭国权以归相，持兵柄以归将，则心无不达，行无不孚矣。”

考官散骑常侍冯宿等见策，皆叹服，而畏宦官，不敢取。裴休、李郃、杜牧、崔慎由等二十二人中第，皆除官，物论嚣然称屈。李郃曰：“刘下第，我辈登科，能无厚颜！”乃上疏曰：“所对策，汉、魏以来无与为比。今有司以指切左右，不敢以闻，恐忠良道穷，纲纪遂绝。况臣所对不及远甚，乞回臣所授，以旌直。”不报。

纲　冬十二月，中书侍郎、同平章事韦处厚卒。

纲　以路隋同平章事。

纲　己酉，三年，秋八月，以李宗闵同平章事。

目　征李德裕为兵部侍郎，裴度荐以为相。会宗闵有宦官之助，遂以宗闵同平章事。宗闵恶德裕逼己，出之滑州。

纲　九月，命宦官毋得衣纱縠绫罗。

目　上性俭素，听朝之暇，惟以书史自娱，声乐游畋未尝留意。驸马韦处仁着夹罗巾，上谓曰：“朕慕卿门地清素，故有选尚。如此巾服，听其它贵戚为之，卿不须尔。”

纲　冬十一月，禁献奇巧及织纤丽布帛。

纲　庚戌，四年，春正月，以牛僧孺同平章事。

目　李宗闵引僧孺为相，相与排摈李德裕之党，稍稍逐之。

纲　夏六月，以裴度为司徒、平章军国重事。

目　度以老疾辞位，故有是命。仍诏三五日一入中书。

纲　秋七月，以宋申锡同平章事。

目　上患宦官强盛，元和、宝历逆党犹在；而中尉王守澄尤专横。尝密与申锡言之，申锡请渐除其逼。上以申锡沉厚忠谨，可倚以事，擢为宰相。

纲　九月，以裴度为山南东道节度使。

目　初，裴度往淮西，奏李宗闵为判官，由是渐获进用。至是，怨度荐李德裕，因其谢病，出之。

纲　冬十月，以李德裕为西川节度使。

目　蜀自南诏入寇，一方残弊。德裕至镇，作筹边楼，图蜀地形，南入南诏，西达吐蕃。日召老于军旅、习边事者，访以山川、城邑，道路险易，广狭远近，未踰月，皆若身尝涉历。乃练士卒，葺堡鄣，积粮储以备边，蜀人粗安。

纲　辛亥，五年，春三月，贬漳王凑为巢县公，宋申锡为开州司马。

目　上与申锡谋诛宦官，申锡引王璠为京兆尹，以密旨谕之。璠泄其谋，王守澄、郑注知之，使人诬告申锡谋立漳王。上怒，漳王、申锡皆坐贬，申锡竟卒于贬所。

纲　夏五月，李德裕索南诏所掠百姓，得四千人。

纲　秋九月，吐蕃将悉怛谋以维州来降，不受。

目　吐蕃维州副使悉怛谋请降，尽帅其众奔成都；李德裕遣兵据其城。具奏其状，事下尚书省，集百官议，皆请如德裕策。牛僧孺以为不可，上诏德裕以其城及悉怛谋等悉归之吐蕃。吐蕃诛之于境上，极其惨酷。德裕由是怨僧孺益深。

纲　壬子，六年，冬十月，立鲁王永为太子。

纲　十二月，牛僧孺罢为淮南节度使。

目　西川监军王践言入知枢密，数为上言：“缚送悉怛谋以快虏心，绝降者，非计也。”上亦悔之，尤僧孺失策。僧孺内不自安。会上谓宰相曰：“天下何时当太平，卿等亦有意于此乎？”僧孺对曰：“太平无象。今四夷不至交侵，百姓不至流散，虽非至理，亦谓小康。陛下若别求太平，非臣所及。”因累表请罢。乃出镇淮南。

纲　以李德裕为兵部尚书。

目　初，李宗闵与德裕有隙，及德裕还自西川，上注意甚厚，朝夕且为相。宗闵百方沮之不能，深以为忧。京兆尹杜悰谓曰：“德裕有文学而不由科第，常用此为慊慊，若使之知举，则可以平宿憾矣！”宗闵曰：“更思其次。”悰曰：“不则用为御史大夫。”宗闵曰：“可矣。”悰乃诣德裕，告之。德裕惊喜泣下，寄谢重沓。宗闵复与给事中杨虞卿谋之，事遂中止。

纲　癸丑，七年，春二月，以李德裕同平章事。

目　德裕入谢，上与之论朋党事。时给事中杨虞卿与从兄中书舍人汝士等善交结，依附权要，上闻而恶之，故与德裕言首及之，德裕因得以排其所不悦者。他日，上复言及朋党，李宗闵曰：“臣素知之，故虞卿辈，臣皆不与美官。”李德裕曰：“给、舍，非美官而何？”宗闵失色。

纲　夏六月，以郑覃为御史大夫。

目　初，李宗闵恶覃在禁中数言事，奏罢其侍讲。上从容谓宰相曰：“殷侑经术，颇似郑覃。”宗闵对曰：“覃、侑经术诚可尚，然论议不足听。”李德裕曰：“覃、侑议论，他人不欲闻，惟陛下欲闻之，幸甚。”后旬日，宣出，除覃御史大夫。宗闵谓枢密使崔潭峻曰：“事皆宣出，安用中书！”潭峻曰：“八年天子，听其自行事亦可矣！”宗闵愀然而止。

纲　李宗闵罢。

纲　秋七月，以王涯同平章事，兼度支、盐铁、转运使。

纲　八月，诏诸王出，停进士试诗赋。

目　上患近世文士不通经术，李德裕请依杨绾议，罢诗赋。又言：“昔玄宗以临淄王定内难，疑忌宗室，不令出；议者以为幽闭骨肉，亏伤人伦。天宝之末、建中之初，所以悉为安禄山、朱泚所鱼肉者，由聚于一宫故也。陛下诚能听其年高属疏者出，又除诸州上佐，使携其男女出外昏嫁，此则百年弊法，一旦去之，海内孰不欣悦！”上曰：“兹事朕久知其不可，今诸王岂无贤才，无所施耳！”于是下诏并停诗赋。然诸王出，竟以议所除官不决而罢。

纲　加卢龙节度使杨志诚右仆射。

目　初，以志诚为吏部尚书，志诚怒不得仆射，留官告使。朝廷不得已，加志诚仆射，别遣使慰谕之。

杜牧愤河朔三镇之桀骜，而朝廷议者专事姑息，乃作罪言，曰：“上策莫如先自治；中策莫如取魏；最下策为浪战，不计地势，不审攻守是也。”

又伤府兵废坏，作原十六卫，曰：“贞观中，内以十六卫蓄养戎臣，外开折冲果毅府五百七十四以储兵伍，有事则戎臣提兵居外，无事则放兵居内。其居内也，富贵恩泽以奉养之，所部之兵散舍诸府，三时耕稼，一时治武，籍藏将府，伍散田亩，力解势破，人人自爱，虽有蚩尤为帅，亦不可使为乱耳。及其居外也，缘部之兵，被檄乃来，斧钺在前，爵赏在后，飘暴交捽，岂暇异略，虽有蚩尤为帅，亦无能为叛也。自贞观至于开元，百三十年间，戎臣兵伍，未始逆篡，此大圣人所以柄统轻重，制鄣表里，圣算神术也。至于开元末，愚儒请罢府兵，武夫请搏四夷，于是府兵内铲，边兵外作，尾大中干，成燕偏重，而天下掀然，根萌烬燃矣！盖兵居外则叛，居内则篡。使外不叛，内不篡，其置府立卫乎！呜呼！文皇帝十六卫之旨，其谁原而复之乎！”

又作战论，曰：“河北视天下，犹珠玑也；天下视河北，犹四支也。河北气俗温厚，果于战耕，加以土息健马，便于驰敌，是以出则胜，处则饶，不窥天下之产，自可封殖，亦犹大农之家，不待珠玑然后以为富也。国家无河北，则精甲、锐卒、良弓、健马无有也。河东、盟津、滑台、大梁、彭城、东平，尽宿厚兵，不可他使。六镇之师，低首仰给。咸阳西北，戎夷大屯，赤地尽取，始能应费，四支尽解，头腹兀然，其能以是久为安乎！诚能治其五败，则一战可定，四支可生。战士离落，兵甲钝弊，是不搜练之过，其败一也；百人荷戈，千夫仰食，此不责实之过，其败二也；小胜则张皇邀赏，贵极富溢则不肯搜奇出死以勤于我！此厚赏之过，其败三也；多丧兵士，跳身而来，回视刀锯，气色甚安，此轻罚之过，其败四也；大将兵柄不得自专，恩臣、敕使迭来挥之，此不专任之过，其败五也。今诚欲调持干戈，洒扫垢污，以为万世安，而乃踵前非是，不可为也。”

纲　九月，以郑注为右神策判官。

纲　冬十二月，上有疾。

目　上始得风疾，不能言。王守澄荐郑注，上饮其药，颇有验，遂有宠。然上自是神识秏减，不能复故。

纲　甲寅，八年，冬十月，以李宗闵同平章事，李德裕罢为山南西道节度使，以李仲言为翰林侍读学士。

目　初，李仲言流象州，遇赦，还东都。会留守李逢吉思复入相，仲言自言与郑注善，逢吉使仲言厚赂之。注引仲言见王守澄，守澄荐于上。上见之，大悦，欲以为谏官，寘之翰林。李德裕以为不可，上曰：“逢吉荐之，朕不欲食言。”对曰：“逢吉身为宰相，乃荐奸邪以误国，亦罪人也。”上曰：“然则别除一官。”对曰：“亦不可。”上顾王涯，涯对曰：“可。”德裕挥手止之，上回顾适见，不怿而罢。仲言及注皆恶德裕，以宗闵与德裕不相悦，引宗闵以敌之。上遂相宗闵，而出德裕于兴元。是日，以仲言为侍读，寻改名训。

纲　令进士复试诗赋。

纲　以李德裕为兵部尚书。

目　德裕见上，请留京师故也。

纲　十一月，成德节度使王庭凑卒，子元逵自知留后。

目　元逵改父所为，事朝廷甚谨。

纲　以李德裕为镇海节度使。

目　李宗闵言德裕制命已行，不宜自便。诏复以德裕镇浙西。时德裕、宗闵各有朋党，互相挤援，上患之，每叹曰：“去河北贼易，去朝中朋党难。”

纲　以王璠为尚书左丞。

纲　乙卯，九年，春正月，以王元逵为成德节度使。

纲　浚曲江及昆明池。

目　郑注言秦地有灾，宜兴役以禳之也。

纲　夏四月，以李德裕为宾客分司。

纲　以郑注守太仆卿，兼御史大夫。

目　注举李款自代曰：“加臣之罪，虽于理而无辜；在款之诚，乃事君而尽节。”人皆哂之。

纲　路隋罢为镇海节度使。

纲　以贾餗同平章事。

目　餗性褊躁轻率，与李德裕有隙，而善于宗闵、郑注，故上用之。

纲　贬李德裕为袁州长史。

纲　五月，以仇士良为神策中尉。

目　初，宋申锡获罪，宦官益横，上不能堪。李训、郑注揣知上意，数以微言动上。上意其可与谋大事，遂密以诚告之。训、注遂以诛宦官为己任，二人言无不从，声势烜赫。上之立也，仇士良有功，王守澄抑之，由是有隙。训、注为上谋，进擢士良以分守澄之权。

纲　六月，贬李宗闵为明州刺史。秋七月，以李固言同平章事。

目　京城讹言郑注为上合金丹，须小儿心肝，民间惊惧。郑注素恶京兆尹杨虞卿，与李训共构之，云此语出于虞卿家人。上怒，下虞卿狱。注求为两省官，李宗闵不许，注毁之于上。会宗闵救虞卿，上怒，叱出，贬之。虞卿亦贬虔州司马，而以李固言为相。训、注为上画太平之策，以为当先除宦官，次复河、湟，次清河北，开陈方略，如指诸掌。上以为信，宠任日隆。连逐三相，威震天下，于是平生丝恩发怨无不报者。

目　注之初得幸，上尝问翰林学士李珏曰：“卿知有郑注乎？”对曰：“臣岂不知。其人奸邪，陛下宠之，恐无益圣德。臣忝在近密，安敢与此人交通！”至是以注为工部尚书、翰林侍读学士，珏贬江州。时注、训所恶，皆目为二李之党，贬逐无虚日，班列殆空。

纲　陈弘志伏诛。

纲　李固言罢为山南西道节度使，以郑注为凤翔节度使。

目　初，注求镇凤翔，固言不可。乃出固言镇兴元，而以注为凤翔帅。李训虽因注得进，及势位俱盛，心颇忌注，托以中外协势以诛宦官，故出注于凤翔，其实俟既诛宦官，并图注也。

纲　以舒元舆、李训同平章事。

纲　冬十月，杀王守澄。

目　训、注请除守澄，遣中使就第赐鸩杀之。训、注本因守澄以进，卒谋而杀之，人皆快守澄之受佞，而疾训、注之阴狡，于是元和之逆党略尽矣。

纲　加裴度兼中书令。

目　李训所奖拔，率皆狂险之士，然亦时取天下重望以顺人心，如裴度、令狐楚、郑覃皆累朝耆俊，久在散地，训皆引居崇秩。由是士大夫亦有望其真能致太平者，不惟天子惑之也。

纲　十一月，李训、舒元舆、郑注等谋诛宦官，不克。以郑覃、李石同平章事，仇士良杀训、注、元舆及王涯、贾餗等。

目　始郑注与李训谋，至镇，选壮士数百为亲兵。奏请入护王守澄葬，仍请令内臣尽集送之，因令亲兵杀之，使无遗类。约既定，训与其党谋：“如此事成，则注专有其功。”乃以郭行余镇邠宁，王璠镇河东，使多募壮士为部曲，以罗立言知京兆府事，韩约为金吾卫大将军，及与御史中丞李孝本谋并注去之。宰相惟舒元舆与其谋，他人莫知也。

及是日，上御紫宸殿。百官班定，韩约奏：“左金吾听事后石榴夜有甘露。”因蹈舞再拜，宰相亦帅百官称贺。训、元舆劝上往观，以承天贶，上许之。先命宰相视之，训还奏：“非真，未可宣布。”上顾仇士良帅诸宦者往视之。宦者既去，训召行余、璠受敕。时二人部曲数百，皆执兵立丹凤门外，训召之入。士良等至，韩约变色流汗，士良怪之，俄风吹幕起，执兵者甚众。士良等惊走，诣上告变。训呼金吾卫士上殿，宦者即举软舆迎上，决殿后罘罳，疾趋北出。罗立言帅京兆逻卒三百，李孝本帅御史台从人二百，皆登殿纵击，宦官死伤者十余人。训知事不济，走马而出。王涯、贾餗、舒元舆还中书，士良等命左、右神策兵五百人露刃出讨贼。杀金吾吏卒千六百余人，擒舒元舆、王涯、王璠、罗立言等，皆系两军。

明日，百官入朝，上御紫宸殿，问：“宰相何为不来？”仇士良曰：“王涯等谋反系狱。”命左右仆射令狐楚、郑覃参决机务。使楚草制宣告中外；楚叙涯等反事浮泛，仇士良等不悦，由是不得为相，而以郑覃、李石同平章事。擒获贾餗、李孝本。李训为人所杀，传其首，左、右神策出兵以训首引涯、璠、立言、餗、元舆、孝本徇于两市，腰斩于独柳之下，亲属皆死。数日之间，杀生除拜皆决于中尉，上不豫知也。

郑注将兵至扶风，知训已败，复还凤翔。监军伏甲斩之，灭其家，僚属皆死。右军获韩约，斩之。士良等进阶迁官有差。自是天下事皆决于北司，宰相行文书而已。宦官自是气益盛，迫胁天子，下视宰相，陵暴朝士如草芥。每延英议事，士良等动引训、注折宰相。郑覃、李石曰：“训、注诚为乱首，但不知训、注始因何人得进？”宦者稍屈，搢绅赖之。

纲　十二月，诏六道巡边使还京师。

目　初，王守澄恶宦者田全操等六人，李训、郑注因遣分诣盐、灵等道巡边，诏六道使杀之。会训败，六道得诏，皆废不行。至是，召之，全操等追忿训、注之谋，在道扬言：“我入城，凡儒服者，尽杀之！”乘驿疾驱而入。京城讹言寇至，民惊走，诸司奔散，郑覃、李石在中书，覃谓石曰：“耳目颇异，宜出避之！”石曰：“宰相位尊望重，人心所属，不可轻也！今事虚实未可知，坚坐镇之，庶几可定。若宰相亦走，则中外乱矣。且果有祸乱，避亦不免！”覃然之。石坐视文案，沛然自若。

纲　以薛元赏为京兆尹。

目　时禁军暴横，京兆尹张仲方不敢诘，以薛元赏代之。元赏尝诣李石第，闻石方坐听事与一人争辨甚喧，元赏使觇之，云有神策军将诉事。元赏趋入，责石曰：“相公纪纲四海，不能制一军将，使无礼如此，何以镇服四夷！”即命左右擒出。士良召之，元赏曰：“属有公事，行当至矣。”乃杖杀之，而白服以见士良，曰：“中尉、宰相，皆大臣也，宰相之人若无礼于中尉，如之何？中尉之人无礼于宰相，庸可恕乎！中尉与国同体，为国惜法，元赏已囚服而来，惟中尉死生之！”士良无可如何，乃呼酒与元赏欢饮而罢。

纲　丙辰，开成元年，春二月，加刘从谏检校司徒。

目　昭义节度使刘从谏上表请王涯等罪名，且言：“涯等荷国荣宠，安肯构逆！训等实欲讨除内臣，两中尉遂诬以反逆，横被杀伤。臣欲身诣阙庭，面陈臧否，恐并陷孥戮，事亦无成。谨当修饬封疆，训练士卒，如奸臣难制，誓以死清君侧！”士良等惧，乃加从谏检校司徒。从谏复表让曰：“臣之所陈，系国大体。可听则涯等宜蒙湔洗，不可听则赏典不宜妄加，安有死冤不申而生者荷禄！”因暴扬仇士良等罪恶，士良等惮之。由是郑覃、李石粗能秉政，天子倚之亦差以自强。

纲　夏四月，以李固言同平章事。

目　固言荐崔球为起居舍人，郑覃以为不可，上曰：“公事莫相违！”覃曰：“若宰相尽同，则事必有欺陛下者矣！”上与宰相语，患四方表奏华而不典。李石对曰：“古人因事为文，今人以文害事。”上与宰相论诗，覃曰：“诗之工者无若三百篇，皆国人作之以刺美时政，王者采之以观风俗耳，不闻王者为诗也。陈后主、隋炀帝皆工于诗，不免亡国，陛下何取焉。”覃笃于经术，上甚重之。上尝欲置诗学士，李珏曰：“诗人浮薄，无益于理。”乃止。上谓宰相曰：“荐人勿问亲疏。朕闻窦易直为相，未尝用亲故，若亲故果才，避嫌而弃之，是亦不为至公也。”

纲　闰月，以李听为河中节度使。

目　上尝叹曰：“付之兵不疑，置之散地不怨，惟听为可以然。”

纲　秋七月，以魏謩为补阙。

目　李孝本二女配没右军，上取之入宫。拾遗魏謩上疏曰：“窃闻数月以来，教坊选试以百数，庄宅收市犹未已；又召李孝本女不避宗姓，大兴物论，臣窃惜之。”上即出之。擢謩为补阙，谓曰：“朕选市女子，以赐诸王耳。怜孝本女孤露，故收养宫中。謩于疑似之间皆能尽言，可谓爱我，不忝厥祖矣！”

后謩为起居舍人，上就取记注观之，謩不可，曰：“记注兼书善恶，所以儆戒人君，陛下但力为善，不必观史。”上曰：“朕向尝观之。”对曰：“此向日史官之罪也。若陛下自观史，则史官必有所讳避，何以取信于后！”上乃止。又尝命謩献其祖文贞公笏，郑覃曰：“在人不在笏。”上曰：“亦甘棠之比也。”





纲鉴易知录卷五八


唐纪


文宗皇帝


纲　丁巳，二年，春三月，彗星出。

纲　夏四月，以柳公权为谏议大夫。

目　上对中书舍人柳公权等于便殿，上举衫袖示之曰：“此衣已三浣矣！”时众皆美上之俭德，公权独无言。上问其故，对曰：“陛下贵为天子，富有四海，当进贤退不肖，纳谏诤，明赏罚，乃可以致雍煕。服浣濯之衣，乃末节耳。”上曰：“朕知舍人不应复为谏议，以卿有诤臣风采，须屈卿为之。”故有是命。

纲　以陈夷行同平章事。

纲　秋七月，太子侍读韦温罢。

目　温晨诣东宫，日中乃得见，因谏曰：“太子当鸡鸣而起，问安视膳，不宜专事宴安！”太子不能用其言，温乃辞侍读。

纲　冬十月，国子监石经成。

纲　李固言罢。

纲　戊午，三年，春正月，盗射伤李石。

纲　以杨嗣复、李珏同平章事，李石罢为荆南节度使。

目　李石承甘露之乱，人情危惧，宦官恣横，忘身殉国，故纪纲粗立。仇士良深恶之，潜遣盗杀之，不果。石惧，辞位；上深知其故而无如之何，从之。

纲　以李宗闵为杭州刺史。

纲　夏五月，禁诸道言祥瑞。

目　太和之末，杜悰镇凤翔时，有诏沙汰僧尼。会有五色云见于岐山，近法门寺，民间讹言佛骨降祥，以僧尼不安之故。监军欲奏之，悰曰：“云物变色，何常之有！”未几，获白兔，监军又欲奏之，悰曰：“野兽未驯，且宜畜之。”旬日而毙；监军不悦，画图献之。及郑注代悰，奏紫云见，又献白雉。是岁，遂有甘露之变。及悰判度支，河中奏驺虞见，百官称贺，上谓悰曰：“李训、郑注皆因瑞以售其乱，乃知瑞物非国之庆。卿在凤翔，不奏白兔，真先觉也。”对曰：“昔河出图，伏羲以画八卦；洛出书，大禹以叙九畴，皆有益于人，故足尚也。至于禽兽草木之瑞，何时无之！愿陛下专以百姓富安为国庆，自余不足取也。”上善之。遂诏：“诸道有瑞，皆勿以闻。”

纲　冬十月，太子永卒。

纲　己未，四年，春三月，司徒、中书令、晋文忠公裴度卒。

目　度镇河东，以疾求归东都，诏入知政事。正月至京师，不能入见，劳赐旁午。至是薨，上怪度无遗表，问其家，得半稿，以储嗣未定为忧，言不及私。度身貌不踰中人，而威望远达四夷，四夷见唐使，辄问度老少用舍。以身系国家轻重如郭子仪者，二十余年。

纲　夏五月，郑覃罢为右仆射，陈夷行罢为吏部侍郎。

纲　以姚勖检校礼部郎中。

目　上以盐铁推官姚勖能鞫疑狱，命权知职方员外郎，右丞韦温奏：“郎官朝廷清选，不宜以赏能吏。”上乃以勖检校礼部郎中，仍充旧职。杨嗣复曰：“温志在澄清流品，若有吏能者皆不得清流，则天下之事孰为陛下理之！恐似衰晋之风。”然上素重温，终不夺其所守。

纲　秋七月，以崔郸同平章事。

纲　冬十月，立陈王成美为皇太子。

目　杨妃请立皇弟安王溶为嗣，上谋于宰相，李珏非之，乃立敬宗少子成美为皇太子。上伤太子之死，旧疾遂增。十一月，疾少间，坐思政殿，召当直学士周墀问曰：“朕可方前代何主？”对曰：“陛下尧、舜之主也。”上曰：“朕岂敢比尧、舜！所以问卿者，何如周赧、汉献耳？”墀惊曰：“彼亡国之主，岂可比圣德！”上曰：“赧、献受制于强诸侯，今朕受制于家奴，以此言之，殆不如也！”因泣下沾襟，墀伏地流涕。自是不复视朝。

纲　庚申，五年，春正月，立颍王瀍为皇太弟，废太子成美为陈王。

目　上疾甚，欲命太子监国。中尉仇士良，鱼弘志以太子之立，功不在己，矫诏立瀍为太弟。以成美冲幼，复封陈王。

纲　帝崩，太弟杀陈王成美，遂即位。

纲　夏五月，杨嗣复罢，以崔珙同平章事。

纲　秋八月，葬章陵。

纲　李珏罢。九月，以李德裕同平章事。

目　初，上之立，非宰相意，故杨嗣复、李珏相继罢去，召德裕而相之。德裕入谢，言于上曰：“致理之要，在于辨群臣之邪正。夫邪正二者，势不相容，正人指邪人为邪，邪人亦指正人为邪，人主辨之甚难。臣以为正人如松柏，特立不倚；邪人如藤萝，非附他物不能自起。故正人一心事君，而邪人竞为朋党。先帝深知朋党之患，然所用卒皆朋党之人，良由执心不定，故奸邪得乘间而入也。夫宰相不能人人忠良，或为欺罔，主心始疑，于是旁询小人以察执政。如德宗末年，所听任者惟裴延龄辈，宰相署敕而已，此政事所以日乱也。陛下诚能慎择贤才以为宰相，有奸罔者立黜去之，常令政事皆出中书，推心委任，坚定不移，则天下何忧不理哉！”又曰：“先帝于大臣好为形迹，小过皆含容不言，日累月积，以至祸败。兹事大误，愿陛下以为戒！臣等有罪，陛下当面诘之。小过则容其悛改，大罪则加之诛谴，如此，君臣之际无疑间矣。”上嘉纳之。

纲　冬十一月，以李中敏为婺州刺史。

目　内谒者监仇士良请以开府荫其子为千牛，给事中李中敏判云：“开府阶诚宜荫子，谒者监何由有儿？”士良惭恚。李德裕亦以中敏为杨嗣复之党，恶之，出为刺史。





武宗皇帝


纲　辛酉，武宗皇帝会昌元年，春三月，以陈夷行同平章事。

纲　杀知枢密刘弘逸、薛季稜、贬杨嗣复、李珏远州刺史，裴夷直州司马。

目　刘弘逸、薛季稜有宠于文宗，仇士良恶之。上之立，非二人及宰相意，故嗣复、珏既罢，士良屡谮弘逸等，劝上除之。于是赐二人死，仍遣中使就诛嗣复及珏。杜悰奔马见李德裕曰：“天子年少，新即位，兹事不宜手滑！”德裕乃与崔珙、崔郸、陈夷行三上奏，愿开延英赐对。遂入，泣涕极言。上乃追还二使，更贬嗣复等。

纲　夏六月，诏群臣言事，毋得乞留中。

目　诏：“臣下言人罪恶，并应请付御史台按问，毋得乞留中，以杜谗邪。”

纲　上受法箓于赵归真。

纲　秋九月，以牛僧孺为太子太师。

目　先是僧孺镇襄阳，汉水溢，坏民居。李德裕以为僧孺罪而废之。

纲　冬十一月，崔郸罢。

纲　壬戌，二年，春二月，以李绅同平章事。

纲　以柳公权为太子詹事。

目　散骑常侍柳公权素与李德裕善，崔珙奏为集贤学士；德裕以恩非己出，因事左迁之。

纲　夏五月，陈夷行罢。秋七月，以李让夷同平章事。

纲　八月，以白敏中为翰林学士。

目　上闻白居易名，欲相之，以问李德裕。德裕素恶居易，乃言：“居易衰病，不任朝谒。其从弟敏中，辞学不减居易，且有器识。”故有是命。

纲　癸亥，三年，春二月，崔珙罢。

纲　三月，赠悉怛谋右卫将军。

目　李德裕言：“维州据高山绝顶，三面临江，在戎虏平川之冲，是汉地入兵之路。自为吐蕃所陷，号曰‘无忧城’。从此得以并力西边，凭陵近甸。臣到西蜀，空壁来归，南蛮震慑，山西八国，皆愿内属。可减八处镇兵，坐收千余里旧地。当时不与臣者，望风疾臣，诏执送悉怛谋等令彼自戮，绝忠款之路，快凶虐之情。乞追奖忠魂，各另褒赠。”故有是命。

纲　夏四月，昭义节度使刘从谏薨，其子稹自为留后；诏诸道发兵讨之。

目　初从谏累表言仇士良罪恶，遂与朝廷相猜恨。及疾病，与幕客张谷等谋效河北诸镇，以弟之子稹为都知兵马使。至是薨，稹秘不发丧，逼监军崔士康奏称从谏疾病，请命其子稹为留后。宰相谏官多以为：“回鹘余烬未灭，边鄙犹须警备，复讨泽潞，国力不支。”李德裕独曰：“泽潞事体与河朔三镇不同。河朔习乱已久，人心难化，是故累朝以来，置之度外。泽潞近处腹心，一军素称忠义。如李抱真成立此军，德宗犹不许承袭。敬宗不恤国务，宰相又无远略，刘悟之死，因授从谏，使其跋扈，垂死之际，复以兵权擅付竖子。若又因而授之，则诸镇谁不思效其所为，天子威令不复行矣！”上曰：“卿以何术制之？果可克否？”对曰：“稹所恃者三镇。但得镇、魏不与之同，则稹无能为也。若遣重臣往谕王元逵、何弘敬，以河朔自艰难以来，列圣许其传袭，已成故事，与泽潞不同。今将加兵泽潞，不欲更出禁军，其山东三州，委两镇攻之；贼平之日，将士并当厚加官赏。苟两镇听命，不从旁沮挠官军，则稹必成擒矣！”上喜曰：“吾与德裕同之，保无后悔。”遂决意讨稹，群臣言者不复入矣。

上命德裕草诏赐元逵、弘敬曰：“泽潞一镇，与卿事体不同，勿为子孙之谋，欲存辅车之势。但能显立功效，自然褔及后昆。”上曰：“当如此直告之是也！”又赐卢龙节度使张仲武诏，令专御回鹘。元逵、弘敬得诏，悚息听命。

德裕又以分司宾客李宗闵与刘从谏交通，不宜寘之东都，奏以为湖州刺史。制削夺从谏及稹官爵，以王元逵、何弘敬为招讨使，与河东节度使刘沔、河阳节度使王茂元合力攻讨。

纲　以崔铉同平章事。

纲　筑望仙观于禁中。

纲　六月，内侍监仇士良致仕。

目　上外尊宠士良，内实忌之。士良颇觉，遂以老病致仕。其党送归私第，士良教之曰：“天子不可令闲，常宜以奢靡娱其耳目，使日新月盛，无暇更及他事，然后吾辈可以得志。慎勿使之读书，亲近儒生，彼见前代兴亡，心知忧惧，则吾辈疏斥矣。”其党拜谢而去。

纲　秋七月，遣御史中丞李回宣慰河北三镇。

目　诏遣御史中丞李回宣慰河北，令幽州早平回鹘，镇、魏早平泽潞。回至河朔，弘敬、元逵、仲武皆具櫜鞬郊迎，立于道左，不敢令人控马，让制使先行，自兵兴以来，未之有也。回明辩有胆气，三镇无不奉诏。

纲　甲子，四年，春三月，以赵归真为道门教授先生。

纲　夏六月，诏削仇士良官爵，籍其家。

纲　秋七月，以杜悰同平章事。

目　上闻扬州倡女善为酒令，敕监军选而献之。监军请节度使杜悰，不从。监军怒，表其状。左右因请敕悰同选，上曰：“敕藩方选倡女入宫，岂圣天子所为！杜悰得大臣体，朕甚愧之！”遽敕勿选，召悰入相，劳之曰：“卿不从监军之言，朕知卿有致君之心。今相卿，如得一魏徵矣！”

纲　八月，邢、洺、磁三州降，郭谊斩刘稹以降。

目　刘稹年少懦弱，押牙王协、兵马使李士贵用事，专聚货财，府库充溢，而将士有功无赏，由是人心离怨。邢州将裴问请降于王元逵。洺州守将王钊、磁州守将安玉闻之，皆请降于何弘敬。李德裕曰：“昭义根本，尽在山东，三州降则上党不日有变矣。”上曰：“郭谊必枭刘稹以自赎。”德裕曰：“诚如圣料。”潞人闻三州降，大惧。郭谊、王协谋，说刘稹以兵授谊，束身归朝。稹许之，遂杀稹，灭其族，函首遣使奉表降于王宰。宰以状闻，宰相入贺，上曰：“郭谊宜如何处之？”德裕对曰：“刘稹孺子耳，阻兵拒命，皆谊为之谋主；及势孤力屈，又卖稹以求赏。此而不诛，何以惩恶！宜及诸军在境，并谊等诛之！”上曰：“朕意亦以为然。”乃诏石雄将七千人入潞州。雄至潞州，尽执郭谊、王协等送京师，皆斩之。

纲　加李德裕太尉，赐爵卫国公。

目　加李德裕太尉、卫国公，德裕辞，上曰：“恨无官赏卿耳！”

初，德裕以比年将帅出兵屡败，其弊有三：一者，诏令下军前者，日有三四，宰相多不预闻；二者，监军各以意见指挥军事，将帅不得专进退；三者，每军各有宦者为监使，悉选军中骁勇数百为牙队，其有战陈，斗者皆怯弱之士，每战，视事势小却，辄引旗先走，陈从而溃。德裕乃与枢密使杨钦义、刘行深议，约敕监军不得预军政，每兵千人听取十人自卫，有功随例沾赏。二枢密皆以为然，白上行之。自非中书进诏意，更无他诏自中出者。号令既简，将帅得以施其谋略，故所向有功。

河北三镇每遣使者至京师，德裕常面谕之曰：“河朔兵力虽强，不能自立，须藉朝廷官爵威命以安军情。语汝使：与其使大将邀敕使以求官爵，何如自奋忠义，立功立事，结知明主乎！且李载义为国家平沧景，及为军中所逐，不失作节度使；杨志诚遣大将遮敕使马求官，及为军中所逐，朝廷竟不赦其罪。此二人祸福足以观矣。”由是三镇不敢有异志。

纲　冬十一月，贬牛僧孺为循州长史，流李宗闵于封州。

目　李德裕言于上曰：“刘从谏据上党十年，太和中入朝，僧孺、宗闵执政，不留之，加宰相纵去，以成今日之患。”上遂贬僧孺等。

纲　乙丑，五年，夏五月，杜悰、崔铉罢，以李回同平章事。

纲　秋七月，诏天下佛寺僧尼并勒归俗。

纲　冬十月，以道士刘玄静为崇玄馆学士。

目　玄静固辞还山，许之。

纲　十二月，贬韦弘质为某官。

目　李德裕秉政日久，好徇爱憎，人多怨之。左右言其太专，上亦不悦。给事中韦弘质上疏，言宰相权重，不应更领三司钱谷。德裕奏曰：“制置职业，人主之柄。弘质受人教导，所谓贱人图柄臣，非所宜言。”弘质贬官，由是众怒愈甚。

纲　诏罢来年正旦朝会。

目　初，上饵方士金丹，性加燥急，喜怒不常。问李德裕以外事，对曰：“陛下威断不测，外人颇惊惧。天下既平，愿陛下以宽理之，使得罪者无怨，为善者不惊，则天下幸甚。”上自秋来，已觉有疾，而道士以为换骨。至是，诏罢正旦朝会。

纲　丙寅，六年，春三月，立光王忱为皇太叔。帝崩，太叔即位。

目　初，宪宗纳李锜妾郑氏，生光王怡。幼时宫中皆以为不慧，太和以后，益自韬匿。及上疾笃，诸宦官密于禁中定策，下诏以皇子冲幼，立怡为皇太叔，更名忱，令权句当军国政事。太叔见百官，哀戚满容；裁决庶务，咸当于理，人始知有隐德焉。上崩，以李德裕摄冢宰。宣宗即位，德裕奉册，既罢，上谓左右曰：“适近我者，非太尉邪？每顾我，使我毛发洒淅！”

纲　夏四月，尊帝母郑氏为皇太后。

纲　李德裕罢为荆南节度使。

目　德裕秉权日久，位重有功，众不谓其遽罢，闻之莫不惊骇。

纲　赵归真等伏诛。五月，诏上京增置八寺，复度僧、尼。

纲　以白敏中同平章事。

纲　六月，定太庙为九代十一室。

纲　秋八月，葬端陵。

纲　以牛僧孺为衡州长史，李宗闵为郴州司马。

目　僧孺、宗闵及崔珙、杨嗣复、李珏等五相，皆武宗所贬逐，至是，同日北迁。宗闵未行而卒。

纲　九月，郑肃罢，以卢商同平章事。

纲　以李景让为浙西观察使。

目　初，景让母郑氏，姓严明，早寡，家贫。子幼，每自教之。宅后墙陷，得钱盈船，母祝之曰：“吾闻无劳而获，身之灾也。天必以先君余庆，矜其贫而赐之，则愿诸孤学问有成，此不敢取！”遽命掩而筑之。景让宦达，发已斑白，小有过，不免捶楚。弟景庄，老于场屋，每被黜，母辄挞景让。然景让终不肯属主司，曰：“朝廷取士自有公道，岂可效人求关节乎！”

纲　冬十月，上受三洞法箓。





宣宗皇帝


纲　丁卯，宣宗皇帝大中元年，春二月，以李德裕为太子少保分司。

目　初，德裕引白敏中入翰林；及德裕失势，敏中竭力排之，使其党讼德裕罪，故有是命。

纲　卢商罢。以崔元式、韦琮同平章事。

纲　闰月，敕复废寺。

纲　夏六月，以令狐绹为考功郎中、知制诰。

纲　秋八月，李回罢。

纲　冬十二月，贬李德裕为潮州司马。

纲　戊辰，二年，春正月，贬丁柔立为南阳尉。

目　初，李德裕执政，有荐丁柔立清直可任谏官者，德裕不能用。至是，为右补阙，上疏讼德裕冤。坐阿附，贬。

纲　二月，以令狐绹为翰林学士。

目　上尝以太宗所撰金镜授绹，使读之，“至乱未尝不任不肖，至治未尝不任忠贤”，止之曰：“凡求致太平，当以此言为首。”又书贞观政要于屏风，每正色拱手而读之。

纲　夏五月，崔元式罢，以周墀、马植同平章事。

目　初，墀为义成节度使，辟韦澳为判官，及为相，谓澳曰：“何以相助？”澳曰：“愿相公无权。”墀愕然，澳曰：“官赏刑罚，与天下共其可否，勿以己之爱憎喜怒移之，天下自理，何权之有！”墀深然之。

纲　秋九月，贬李德裕为崖州司户。

纲　冬十一月，韦琮罢。

纲　己巳，三年，春正月，以韦宙为御史。

目　上与宰相论元和循吏孰为第一，周墀曰：“臣尝守土江西，闻观察使韦丹功德被于八州，没四十年，老穉歌思，如丹尚存。”诏史馆修撰杜牧撰丹遗爱碑，仍擢其子宙为御史。

纲　夏四月，周墀罢为东川节度使。

目　墀谏上开边，忤旨，遂罢。翰林学士郑颢言于上曰：“周墀以直言入相，亦以直言罢。”上深感悟，加检校右仆射。

纲　以崔弦、魏扶同平章事。

纲　秋七月，克复河、湟。

纲　冬闰十一月，加顺宗、宪宗谥号。

目　宰相以克复河、湟，请上尊号。上曰：“宪宗尝有志复河、湟，未遂而崩，今乃克成先志耳。其议加顺、宪二庙尊谥，以昭功烈。”

纲　李德裕卒。

纲　庚午，四年，夏四月，贬马植为常州刺史。

纲　六月，魏扶卒，以崔龟从同平章事。

纲　秋九月，贬孔温裕为柳州司马。

目　党项为边患，发兵讨之，连年无功；补阙孔温裕上疏切谏，上怒，贬之。温裕，戣之子也。既而戣弟子吏部侍郎温业亦求补外，白敏中谓同列曰：“我辈须自点检，孔吏部不肯居朝廷矣。”

纲　冬十月，以令狐绹同平章事。

纲　辛未，五年，冬十月，以魏謩同平章事。

目　时上春秋已高，尚未立太子，群臣莫敢言。謩入谢，因言：“今海内无事，惟未建储副，使正人辅导，臣窃以为忧。”且泣，时人重之。

纲　冬十一月，崔龟从罢。

纲　壬申，六年，夏六月，以毕諴为邠宁节度使。

目　党项复扰边，上欲择帅而难其人，从容与翰林毕諴论边事，諴援古据今，具陈方略。上悦曰：“不意颇、牧近在禁庭。卿其为朕行乎！”諴欣然奉命。

纲　秋八月，以裴休同平章事。

纲　冬十月，毕諴招谕党项，降之。

纲　十二月，复禁私度僧尼。

纲　甲戌，八年，春正月朔，日食，罢元会。

纲　秋九月，以高少逸为陕虢观察使。

目　有敕使过硖石，怒饼黑，鞭驿吏见血；少逸以闻。上责敕使，谪配恭陵。其后，上召翰林学士韦澳，屏左右问之曰：“近日内侍权势如何？”对曰：“陛下威断，非前朝之比。”上闭目摇首曰：“全未，全未！尚畏之在。策将安出？”对曰：“若与外庭议之，恐有太和之变，不若就其中择有才识者与之谋。”上曰：“此乃末策，朕已试之矣！”上又与令狐绹谋尽诛宦官，绹恐滥及无辜，密奏曰：“但有罪勿舍，有阙勿补，自然渐秏，至于尽矣。”宦者窃见其奏，由是益与朝士相恶，南北司如水火矣。

纲　冬十月，以李行言为海州刺史。

目　上猎于苑北，遇樵夫，问其“县令为谁？”曰：“李行言。”“为政如何？”曰：“性执。有强盗数人匿军家，索之，竟不与，尽杀之。”上归，帖其名于寝殿之柱。及除刺史，入谢，上赐之金紫，取帖示之。

纲　乙亥，九年，春二月，以李君奭为怀州刺史。

目　初，上校猎渭上，有父老十数，聚于佛寺，上问之，对曰：“醴泉百姓也。县令李君奭有异政，考满当罢，诣府乞留，故此祈佛，冀谐所愿耳。”及怀州刺史阙，上手笔除君奭。

上聪察强记，天下奏狱吏卒姓名，一览皆记之。尝密令翰林学士韦澳纂次州县境土风物及诸利害为一书，号曰处分语。他日，邓州刺史薛弘宗入谢，出谓澳曰：“上处分本州事惊人。”澳询之，皆处分语中事也。

纲　秋七月，崔铉罢为淮南节度使。

纲　冬十一月，以柳仲郢为盐铁转运使。

纲　丙子，十年，春正月，以郑朗同平章事。

纲　夏五月，以韦澳为京兆尹。

纲　六月，裴休罢为宣武节度使。

目　初，上命休极言时事，休请早建太子，上曰：“若建太子，则朕遂为闲人。”休不敢复言。以疾辞位，从之。

纲　冬十一月，以崔慎由同平章事。

纲　丁丑，十一年，春正月，以韦澳为河阳节度使。

目　澳尝奏事，上欲以澳判户部，以“心力衰秏，难处繁剧”为辞，上不悦。及归，其甥柳玭尤之，澳曰：“主上不与宰相佥议，私欲用我，人必谓我以他歧得之，何以自明！且尔知时事浸不佳乎？由吾曹贪名位所致耳。”遂出镇河阳。

纲　二月，魏謩罢为西川节度使。

目　上乐闻规谏，凡谏官论事，门下封驳，苟合于理，多屈意从之。得大臣章疏，必焚香盥手而读之。尝欲幸华清宫，谏官论之，上为之止。謩为相，每议事，正言无所避，上每叹曰：“謩绰有祖风，我心重之。”然竟以刚直为令狐绹所忌而出之。

纲　秋七月，以萧邺同平章事。冬十月，郑朗罢。

纲　遣使迎道士轩辕集于罗浮山。

目　上好神仙，迎轩辕集至长安，问曰：“长生可学乎？”对曰：“王者屏欲而崇德，则自然受天遐福，何处更求长生！”留数月，求还山，乃遣之。

纲　戊寅，十二年，春正月，以刘瑑同平章事。

纲　二月，崔慎由罢。

目　上欲御楼肆赦，令狐绹曰：“御楼所费甚广，事须有名，且赦不可数。”上不悦，曰：“遣朕于何得名！”慎由曰：“陛下未建储宫，四海属望。若举此礼，虽郊祀亦可，况于御楼！”时上饵方士药，已觉燥渴，疑忌方深，闻之，俛首不复言。旬日，慎由罢相。

纲　夏四月，以夏侯孜同平章事。

纲　五月，刘瑑卒。

纲　秋七月，河南、北、淮南大水。

纲　冬十月，以于延陵为建州刺史。

目　延陵入谢，上曰：“建州去京师几何？”对曰：“八千里。”上曰：“卿到彼为政善恶，朕皆知之，勿谓其远！此阶前则万里也，卿知之乎？”

令狐绹拟李远杭州刺史，上曰：“吾闻远诗云‘长日惟消一局棋’，安能理人！”绹曰：“诗人托此为高兴耳，未必实然。”上曰：“且令往，试观之。”

诏刺史毋得外徙，必令至京师，面察其能否，然后除之。令狐绹尝徙其故人为邻州刺史，便道之官。上以问绹，对曰：“以其道近，省送迎耳。”上曰：“朕以刺史多非其人，为百姓害，故欲一一访问，知其优劣以行黜陟。而诏命既行，直废格不用，宰相可谓有权！”时方寒，绹汗透重裘。

上临朝，接对群臣如宾客，虽左右近习，未尝见其有惰容。每宰相奏事，旁无一人立者，威严不可仰视。奏事毕，忽怡然曰：“可以闲语矣！”因问闾阎细事，或谈宫中游宴，无所不至。一刻许，复整容曰：“卿辈善为之，朕常恐卿辈负朕，后日不复得再相见。”乃起入宫。令狐绹谓人曰：“吾十年秉政，最承恩遇；每延英奏事，未尝不汗沾衣也。”

纲　十二月，以蒋伸同平章事。

目　伸从容言于上曰：“近日官颇易得，人思儌幸。”上惊曰：“如此，则乱矣！”对曰：“乱则未乱，但儌幸者多，乱亦非难。”上称叹再三，曰：“异日不复得独对卿矣。”伸不谕。寻拜相。

纲　己卯，十三年，秋八月，帝崩，郓王漼即位。

目　初，上长子郓王温无宠，爱第三子夔王滋，欲以为嗣，为其非次，故久不建东宫。上饵李玄伯等药，疽发于背，宰相不得见。上密以夔王属王归长等三人，使立之。独左军中尉王宗实素不同心，三人相与谋，出宗实为淮南监军。宗实已受敕，将出，左军副使丌元实谓曰：“圣人不豫踰月，中尉何不一见圣人而出乎？”宗实感悟，复入，至寝殿，上已崩。宗实叱归长等，责以矫诏；皆捧足乞命。乃迎郓王立为太子，权句当军国政事，更名漼。取归长等杀之。太子即位，是为懿宗。

宣宗性明察沉断，用法无私，从谏如流，重惜官赏，恭谨节俭，惠爱民物，故大中之政，讫于唐亡，人思咏之，谓之小太宗。

纲　尊皇太后为太皇太后。

纲　李玄伯等伏诛。

纲　冬十一月，萧邺罢。十二月，以杜审权同平章事。

纲　令狐绹罢，以白敏中同平章事。





懿宗皇帝


纲　庚辰，懿宗皇帝咸通元年，春正月，浙东贼裘甫作乱。

目　初，裘甫攻陷象山，观察使郑祇德遣兵讨之，大败；甫遂陷剡县。开府库，募壮士，众至数万人。

纲　葬贞陵。

纲　三月，以王式为浙东观察使，发诸道兵讨裘甫，破之。

纲　夏六月，王式擒裘甫，送京师，斩之。

目　诸将还越，式大置酒。诸将请曰：“某等生长军中，久更行陈，今幸得从公破贼，然私有所不谕者。敢问：公之始至，军食方急，而遽散之，何也？”式曰：“此易知耳。贼聚谷以诱饥人，吾给之食，则彼不为盗矣。且诸县无守兵，贼至，则仓谷适足资之耳。”“不置烽燧，何也？”式曰：“烽燧所以趣救兵也，今兵尽行，无以继之，徒惊士民，使自溃乱耳。”“使懦卒为候骑而少给兵，何也？”式曰：“彼勇卒操利兵，遇敌且不量力而斗；斗死，则贼至不知矣。”皆拜曰：“非所及也！”

纲　秋九月，以白敏中为司徒、中书令。

纲　冬十月，追复李德裕官爵，赠左仆射。

纲　夏侯孜罢，以毕諴同平章事。

纲　辛巳，二年，春正月，白敏中罢，以杜悰同平章事。

纲　壬午，三年，春正月，蒋伸罢。

纲　夏四月，置戒坛，度僧尼。

纲　秋七月，以夏侯孜同平章事。

纲　癸未，四年，夏四月，毕諴罢为兵部尚书。

纲　五月，以杨收同平章事。杜审权罢。

纲　六月，杜悰罢，以曹确同平章事。

纲　秋八月，以吴德应为馆驿使。

目　台谏上言：“故事，御史巡驿，不应忽以内臣代之。”上谕以“敕命已行，不可复改。”左拾遗刘蜕上言：“自古明君所尚者，从谏如流，岂有已行而不改！且敕自陛下出之，自陛下改之，何为不可！”弗听。

纲　冬十月，以令狐滈为詹事司直。

目　初，以令狐滈为左拾遗。拾遗刘蜕上言：“滈专家无子弟之法，布衣行公相之权。”起居郎张云言：“滈父绹用李涿为安南，致南蛮至今为梗，由滈纳贿，陷父于恶。绹执政时，人号滈‘白衣宰相’。”滈亦引避，故有是命。

纲　甲申，五年，春三月，彗星出。

目　彗出于娄，长三尺。司天监奏：“按星经，是名含誉，瑞星也，主大喜。请宣示中外，于是编诸史策。”从之。

纲　夏四月，以萧寘同平章事。

纲　冬十一月，夏侯孜罢，以路岩同平章事。

纲　乙酉，六年，春正月，以杜宣猷为宣歙观察使。

目　宦官多闽人，宣猷为福建观察使，每寒食遣吏分祭其先垄，宦官德之，故有是命，时人谓之“敕使墓户”。

纲　三月，萧寘卒。夏四月，以高璩同平章事。

纲　六月，高璩卒，以徐商同平章事。

纲　丙戌，七年，冬十月，杨收罢。

纲　丁亥，八年，秋七月，以于琮同平章事。

纲　戊子，九年，秋七月，桂州戍卒作乱，判官庞勋将之。冬十月，陷宿、徐州，囚观察使崔彦曾。十一月，诏遣康承训发诸道兵讨之。十二月，贼陷滁、和州，攻泗州，不克。

目　初，南诏陷安南，敕徐、泗募兵二千赴援，分八百人别戍桂州，初约三年一代，至是，戍桂者已六年，屡求代还。徐泗观察使崔彦曾，性严刻，押牙尹勘等用事，以军帑空虚，不能发兵，请令更留戍一年，彦曾从之。戍卒闻之，怒。都虞候许佶等作乱，推粮料判官庞勋为主，劫库兵北还，所过剽掠，州县不能御。朝廷屡敕崔彦曾慰抚之。彦曾遣使谕以敕意，道路相望。勋至徐城，乃言于众曰：“吾辈擅归，思见妻子耳。今闻已有密敕下本军，至则灭族！与其自投网罗，曷若相与戮力同心，赴汤蹈火，岂徒脱祸，富贵可求也。”众皆呼跃称善。遂于递中申状，乞停尹勘等职任。

彦曾命都虞候元密等将三千人讨勋，复命宿、泗州出兵邀之。密至任山，顿兵不进，欲俟贼入馆，乃击之。贼诇知之，夜遁。官军引退。贼至符离，宿州戍卒出战，望风奔溃，贼遂攻城，陷之。贼知彭城无备，还聚彭城。彦曾始选城中丁壮为守备，内外震恐，无复固志。贼至，城陷，囚彦曾，杀尹勘等。即日城中愿从者万余人。

诏以将军康承训为行营都招讨使，王晏权、戴可师为南、北面招讨使，大发诸道兵以讨之。承训奏乞沙陀三部落使朱邪赤心帅以自随，诏许之。

勋以李圆攻泗州久不克，遣其将吴迥代攻，昼夜不息。十二月，贼陷都梁城，据淮口，漕驿路绝。承训军新兴，兵才万人，以众寡不敌，退屯宋州。勋乃遣其将攻陷滁州，杀刺史高锡望。又寇和州，刺史崔雍引贼入城，贼遂大掠。

泗州援绝粮尽，辛谠以浙西军至楚州，贼水陆布兵，锁断淮流。谠募敢死士数十人，先以四舟乘风直进，死战，斧断其锁，帅众扬旗鼓噪而前。贼见其势猛锐，避之，遂得入城。

纲　己丑，十年，春二月，康承训大败贼将王弘立于鹿塘。

纲　夏四月，庞勋杀崔彦曾，自称“天册将军”，与官军战，大败。

纲　马举救泗州，杀贼将王弘立，泗州围解。

纲　六月，徐商罢，以刘瞻同平章事。

纲　秋八月，贼将张玄稔以宿州降。引兵进平徐州。

纲　冬十月，以张玄稔为骁卫大将军；康承训为河东节度使；杜慆为义成节度使；朱邪赤心为大同军节度使，赐姓李，名国昌；辛谠为亳州刺史。

纲　庚寅，十一年，春正月，贬康承训为恩州司马。

纲　三月，曹确罢，夏四月，以韦保衡同平章事。

纲　秋九月，贬刘瞻为州司户，温璋为振州司马。

目　刘瞻罢为荆南节度使。温璋贬振州司马，璋叹曰：“生不逢时，死何足惜！”仰药卒。韦保衡又与路岩共谮刘瞻，云与医官通谋，投毒药；贬康州刺史。翰林学士承旨郑畋草制曰：“安数亩之居，仍非己有；却四方之赂，惟畏人知。”岩谓畋曰：“侍郎乃表荐刘相也！”坐贬梧州刺史。岩素与瞻论议不协，既贬，犹不快，阅十道图，以州去长安万里，再贬之。

纲　冬十一月，以王铎同平章事。

纲　十二月，以李国昌为振武节度使。

纲　辛卯，十二年，夏四月，路岩罢。

纲　五月，上幸安国寺。

纲　以刘邺同平章事。

纲　壬辰，十三年，春二月，于琮罢，以赵隐同平章事。

纲　秋七月，以李璋为宣歙观察使。

目　初，韦保衡欲以其党裴条为郎官，惮左丞李璋方严，恐其不授，乃先遣人达意。璋曰：“朝廷迁除，不应见问。”保衡怒，出之。

纲　癸巳，十四年，春正月，遣使迎佛骨，夏四月，至京师。

目　上遣敕使诣法门寺迎佛骨，群臣谏者甚众，至有言宪宗迎佛骨寻晏驾者。上曰：“朕生得见之，死亦无恨！”及至京师，仪卫之盛，过于郊祀。

纲　六月，王铎罢。

纲　秋七月，帝崩，普王俨即位。

目　上疾大渐，中尉刘行深、韩文约立上少子普王俨为皇太子，权句当军国政事。帝崩，太子即位，时年十二，是为僖宗。

纲　八月，关东、河南大水。

纲　九月，贬韦保衡为贺州刺史，寻赐死。

纲　冬十月，以萧仿同平章事。

纲　十一月，贬路岩为新州刺史。





纲鉴易知录卷五九


唐纪


僖宗皇帝


纲　甲午，僖宗皇帝乾符元年，春正月，关东旱、饥。

纲　赐路岩死。

纲　二月，葬简陵。

纲　赵隐罢。以裴坦同平章事，夏五月卒。

纲　以刘瞻同平章事，秋八月卒。

目　瞻之贬也，人无贤愚，莫不痛惜。及还长安，两市人率钱顾百戏迎之。瞻闻之，改期由他道而入。初，瞻南迁，刘邺附于韦、路，共短之。至是，邺惧。延瞻，置酒。瞻归而薨，人以为邺鸩之也。

纲　以崔彦昭同平章事。

纲　冬十月，刘邺罢，以郑畋、卢携同平章事。

纲　十一月，濮州人王仙芝作乱。

目　自懿宗以来，奢侈日甚，用兵不息，赋敛愈急。关东连年水旱，州县不以实闻，百姓流殍，无所控诉，相聚为盗，所在蜂起。是岁，王仙芝聚众数千人，起于长垣。

纲　乙未，二年，春正月，以田令孜为中尉。

目　上之为普王也，小马坊使田令孜有宠，及即位，使知枢密，遂擢为中尉。上专事游戏，政事一委令孜，呼为“阿父”。令孜颇读书，多巧数，纳贿除官，不复关白。

纲　夏五月，萧仿卒。六月，以李蔚同平章事。

纲　王仙芝陷濮、曹州，冤句人黄巢聚众应之。

目　仙芝及其党尚君长攻陷濮、曹州。冤句人黄巢，善骑射，喜任侠，粗涉书传，屡举进士不第，遂与仙芝共贩私盐。至是，聚众应之，攻掠州县，民之困于重敛者争归之，数月之间，众至数万。

纲　秋七月，大蝗。

目　飞蝗蔽日，所过赤地。京兆尹杨知至奏：“蝗不食稼，皆抱荆棘而死。”宰相以下皆贺。

纲　冬十二月，以宋威为诸道行营招讨使。

目　王仙芝寇沂州，平卢节度使宋威请帅兵讨贼，故有是命。

纲　丙申，三年，春三月，崔彦昭罢，以王铎同平章事。

纲　夏六月，雄州地震裂，水涌出。

纲　秋七月，宋威击王仙芝于沂州，大破之。

纲　诏忠武节度使崔安潜发兵讨王仙芝。

纲　丁酉，四年，春二月，王仙芝陷鄂州。

纲　黄巢陷郓州。

纲　秋七月，王仙芝、黄巢围宋州。

纲　戊戌，五年，春正月，招讨副使曾元裕大破王仙芝于申州，诏以为招讨使，张自勉副之。

纲　大同军乱，杀防御使段文楚，推李克用为留后。

目　振武节度使李国昌之子克用，为沙陀副兵马使，戍蔚州。时河南盗贼蜂起，沙陀兵马使李尽忠与牙将康君立、薛志勤、程怀信、李存璋等谋曰：“今天下大乱，朝廷号令不复行于四方，此乃英雄立功名取富贵之秋也。李振武功大官高，名闻天下，其子勇冠诸军，若辅以举事，代北不足平也。”众以为然。会代北荐饥，漕运不继，防御使段文楚颇减军士衣、米，军士怨怒。尽忠遣君立潜诣蔚州说克用起兵，除文楚而代之。克用曰：“吾父在振武，俟我禀之。”君立曰：“今机事已泄，缓则生变。”于是尽忠夜执文楚系狱。克用帅其众趣云州，行收兵，众且万人。尽忠送符印，请克用为留后，而杀文楚，克用遂入府视事。表求敕命，朝廷不许。国昌上言：“请速除防御使；若克用违命，臣请帅本道兵讨之，终不爱一子以负国家。”朝廷乃以卢简方为防御使。诏国昌语克用，令迎候如常仪，除克用官，必令称惬。

纲　二月，曾元裕大破王仙芝于黄梅，斩之。

纲　黄巢自称冲天大将军，陷沂、濮，掠宋、汴。

纲　夏四月，以李国昌为大同节度使，国昌不奉诏。

目　朝廷以克用据云中，以李国昌为大同节度使，以为克用必无以拒也。国昌欲父子并据两镇，得制书，毁之，杀监军，与克用合兵，进击宁武及岢岚军。

纲　五月，郑畋、卢携罢。

纲　以豆卢瑑、崔沆同平章事。

目　时宰相有好施者，常以囊贮钱自随，行施匄者，每出，褴褛盈路。有朝士以书规之曰：“今百姓疲弊，寇盗充斥，相公宜举贤任能，纪纲庶务，捐不急之费，杜私谒之门，使万物各得其所，何必如此行小惠乎！”宰相大怒。

纲　六月，以高骈为镇海节度使。

目　王仙芝余党剽掠浙西，朝廷以西川节度使高骈先在天平，有威名，仙芝党多郓人，乃徙骈镇浙西。

纲　秋七月，黄巢寇宣州，入浙东。

纲　九月，李蔚罢，以郑从谠同平章事。

纲　冬十二月，黄巢陷福州。

纲　曹师雄寇掠二浙。

目　王仙芝余党曹师雄寇掠二浙。杭州募兵，使石镜都将董昌等将兵讨之。临安人钱镠以骁勇事昌，为兵马使。

纲　己亥，六年，春正月，高骈遣将分道击黄巢，大破之。巢趣广南。

纲　岭南西道节度使辛谠遣使如南诏。

目　初，辛谠遣贾宏等使南诏，相继道死。时谠已病风痹，召摄巡官徐云虔，执其手曰：“遣使入南诏，而相继物故，吾子既仕，则思徇国，能为此行乎？谠恨风痹不能拜耳。”因呜咽流涕。云虔曰：“士为知己死，敢不承命！”谠喜，厚其资装而遣之。

云虔至善阐城，骠信见之与抗礼，使人谓曰：“贵府牒欲使骠信称臣，奉表贡方物；骠信已遣人与唐约为兄弟，不则舅甥，何表贡之有？”云虔曰：“骠信之先，由大唐之命，得合六诏为一，恩德深厚，中间小忿，罪在边鄙。今骠信欲修旧好，岂可违祖考之故事乎！顺祖考，孝也；事大国，义也；息战争，仁也；审名分，礼也。四者，皆令德也，可不勉乎！”骠信待云虔甚厚，授以木夹遣还，然犹未肯奉表称贡。

纲　夏四月，以王铎为行营招讨都统。

纲　秋七月，黄巢陷广州。

目　黄巢上表求广州节度使；朝廷不许，巢遂急攻广州，陷之。执节度使李迢，使草表，迢曰：“予代受国恩，亲戚满朝，腕可断，表不可草。”巢杀之。

高骈奏：“请遣兵马使张璘将兵五千于郴州守险，留后王重任将兵八千于循、潮二州邀遮，自将万人自大庾岭趣广州击黄巢。巢必逃遁，乞敕王铎以兵三万守梧、昭、桂、永四州之险。”不许。

纲　冬十月，以高骈为淮南节度使。

纲　黄巢陷潭州。

目　巢士卒罹瘴疫死者什三四，其徒劝之北还，以图大事，巢乃自桂州编筏沿湘而下，抵潭州，攻陷之。

纲　王铎罢，以卢携同平章事。

纲　庚子，广明元年，春正月，沙陀寇忻、代，逼晋阳。

纲　二月，杀左拾遗侯昌业。

目　昌业以盗贼满关东，而上专务游戏，赏赐无度，田令孜专权无上，社稷将危，上疏极谏。上大怒，召昌业至内侍省，赐死。

上善骑射、剑槊、法算，至于音律、蒱博，无不精妙，好蹴鞠、斗鸡，尤善击球。尝谓优人石野猪曰：“朕若应击球进士举，须为状元。”对曰：“若遇尧、舜作礼部侍郎，恐陛下不免驳放。”上笑而已。

纲　三月，以高骈为诸道行营都统。

纲　夏六月，黄巢陷宣州。

纲　秋七月，黄巢渡江。

纲　李可举讨李克用，大破之。李琢讨李国昌，败之。国昌、克用亡走达靼。

纲　黄巢渡淮。

纲　冬十一月，黄巢陷东都。

纲　十二月，黄巢入潼关。

纲　以王徽、裴澈同平章事，卢携自杀。

目　田令孜闻巢已入关，恐天子责己，乃归罪于携，贬为宾客分司，而荐徽、澈为相。携仰药死。

纲　黄巢入长安，上走兴元。

目　凤翔、博野援兵至渭桥，见新军衣裘温鲜，大怒，掠之，更为巢乡导以趋长安。既入城，令孜帅神策兵五百奉帝自金光门出，惟福、穆、泽、寿四王及妃嫔数人从行，百官皆莫之知。

上趋骆谷，凤翔节度使郑畋谒于道次，请留凤翔。上曰：“朕不欲密迩巨寇，且幸兴元征兵以图收复。卿可纠合邻道，勉建大勋。”畋曰：“道路梗涩，奏报难通，请得便宜从事。”许之。

纲　黄巢僭号。

目　巢杀唐宗室在长安者无遗类。遂入宫，自称大齐皇帝，改元金统。以其将尚让为大尉。

巢将砀山朱温屯东渭桥。温少孤贫，与兄存、昱依萧县刘崇家，崇数笞辱之，崇母独怜之，戒家人曰：“朱三非常人，汝曹善遇之。”

纲　凤翔节度使郑畋合邻道兵讨贼。

纲　车驾至兴元，诏诸道出兵收复京师。

纲　义成节度使王处存举兵入援。

纲　黄巢遣朱温攻河中，节度使王重荣与战，大破之，遂入援。

纲　辛丑，中和元年，春正月，帝幸成都。

目　西川节度使陈敬瑄遣兵奉迎，请幸成都。田令孜亦劝上，上从之。

纲　以萧遘同平章事。

纲　以乐朋龟为翰林学士。

目　裴澈自贼中奔诣行在。时百官未集，乏人草制，右拾遗乐朋龟谒田令孜而拜之，由是擢为翰林学士。兵部郎中张浚先亦拜令孜。至是，令孜召朝贵饮酒，浚耻于众中拜之，乃先谒令孜谢酒。及宾客毕集，令孜言曰：“令孜与张郎中清浊异流，尝蒙不外，既虑玷辱，何惮改更，今日于隐处谢酒则又不可。”浚惭惧无所容。

纲　二月，以王铎同平章事。

纲　加高骈东面都统。

目　上遣使趣骈讨黄巢，道路相望，骈终不出兵。

纲　三月，以郑畋为京城四面诸营都统。

纲　赦李克用，遣李友金召之。

目　沙陀李友金入援。至绛州，刺史瞿稹谓曰：“贼势方盛，未可轻进。”乃俱还代州。募兵得三万人，皆北方杂胡，稹与友金不能制。友金乃说监军陈景思曰：“吾兄司徒父子，勇略过人，为众所服；请奏天子赦其罪，召以为帅，则代北之人一麾响应，贼不足平也！”景思遣使言之，诏如所请。友金以五百骑迎之，克用帅达靼诸部万人赴之。

纲　郑畋传檄天下，合兵讨贼。

纲　夏五月，高骈移檄讨贼，出屯东塘。

目　有双雉集广陵府舍，占者以为城邑将空之兆。骈恶之，乃移檄四方，云将入讨黄巢，发兵八万，舟二千艘，出屯东塘。诸将数请行期，骈托风涛为阻，竟不发。

纲　六月，以郑畋为司空、同平章事，都统如故。

纲　秋七月，以韦昭度同平章事。

纲　杀左拾遗孟昭图。

目　上日夕专与宦官同处，议天下事，待外臣殊薄。左拾遗孟昭图上疏曰：“天下者，高祖、太宗之天下，非北司之天下；天子者，九州四海之天子，非北司之天子。北司未必尽可信，南司未必尽无用。若天子与宰相了无关涉，朝臣皆若路人，臣恐收复之期，尚劳宸虑。”疏入，令孜屏不奏，矫诏贬昭图嘉州司户，遣人沉于蟇颐津，闻者气塞。

纲　八月，星光交流如织，或大如杯碗。

纲　寿州人王绪作乱，陷光州。

目　寿州屠者王绪，与妹夫刘行全聚众五百，盗据本州。月余，复陷光州，有众万余人。蔡州刺史秦宗权表为光州刺史。固始县佐王潮及弟审邽、审知，皆以材气知名，绪以潮为军正，信用之。

纲　九月，高骈罢兵还府。

目　骈与镇海节度使周宝俱出神策军，骈以兄事宝，及封壤相邻，数争细故，遂有隙。骈留东塘百余日，诏屡趣之，骈上表托以宝将为后患，复罢兵还府。其实无赴难心，但欲禳雉集之异耳。

纲　以董昌为杭州刺史。

目　高骈召董昌至广陵，钱镠说昌曰：“观高公无讨贼心，不若去之。”昌从之，自石镜引兵入据杭州；周宝表为杭州刺史。

纲　冬十月，裴澈罢，郑畋赴行在。

纲　壬寅，二年，春正月，以王铎为诸道行营都统。

纲　二月，朱温据同州。

纲　以郑畋为司空、同平章事。

纲　夏四月，王铎以诸道兵逼长安。

纲　秋九月，朱温以华州降，王铎以为同华节度使。

目　朱温见巢兵势日蹙，知其将亡，遂举州降。

纲　冬十月，以朱温为河中行营招讨副使，赐名全忠。

纲　十一月，李克用将沙陀趣河中。

目　黄巢兵势尚强，王重荣谋于都监杨复光，复光曰：“雁门李仆射，骁勇，有强兵，素有徇国之志；所以不来者，以与河东结隙耳。若以朝旨喻郑公而召之，必来，来则贼不足平矣！”时王铎在河中，乃以墨敕召克用，喻郑从谠。克用遂将沙陀万七千人趣河中，不敢入太原境，独以数百骑过晋阳城下别从谠，从谠厚赠之。

纲　十二月，以李克用为雁门节度使。

目　李克用将兵四万至河中，皆衣黑，贼惮之曰：“鸦军至矣，当避其锋。”

纲　癸卯，三年，夏五月，李克用破黄巢，收复长安。

目　李克用与忠武将庞从、河中将白志迁等引兵先进，与黄巢军战于渭南，一日三捷；义成、义武等诸军继之，贼众大奔。克用等入京师，巢焚宫室遁去。诏克用同平章事。克用时年二十八，于诸将最少，而兵势最强，破黄巢，复长安，功第一，诸将皆畏之。克用一目微眇，时人谓之“独眼龙”。

纲　六月，黄巢取蔡州，节度使秦宗权降之，合兵围陈州。

纲　秋七月，以朱全忠为宣武节度使。

纲　郑畋罢为太子太保。以裴澈同平章事。

纲　甲辰，四年，夏四月，李克用会许、汴、徐、兖之军于陈州，黄巢退走。

纲　五月，黄巢趣汴州，李克用等追击，大破之。尚让帅众降，巢收余众奔兖州。

纲　李克用至汴州，朱全忠袭之，克用走还。

纲　六月，尚让败黄巢于瑕丘，贼党斩巢以降。

目　尚让追黄巢至瑕丘，败之。巢众殆尽，巢甥林言斩巢兄弟妻子首，将诣时溥；沙陀军夺之，并斩言以献。

纲　秋七月，时溥献黄巢首。

纲　李克用表乞讨朱全忠，诏谕解之。

目　李克用还晋阳，大治甲兵，奉表自陈为朱全忠所图，将佐三百余人，并牌印皆没不返，乞遣使按问，发兵讨之。朝廷方务姑息，得表，大恐，但优诏和解之。克用终郁郁不平。时藩镇相攻者，朝廷不复为之辨曲直。由是互相呑噬，惟力是视，皆无所禀受矣！

纲　八月，进李克用爵为陇西郡王。

纲　冬十一月，田令孜杀内常侍曹知悫。

目　初，宦者曹知悫有胆略。黄巢陷长安，知悫集壮士据嵯峨山。数遣人变服夜入长安攻贼营，贼惊疑不自安。朝廷闻而嘉之，就除内常侍。田令孜恶之，矫诏使邠宁节度使王行瑜袭杀之。令孜由是益骄横，禁制天子，不得有所主断，上时语左右而流涕。

纲　乙巳，光启元年，春正月，诏招抚秦宗权。

目　黄巢虽平，宗权复炽，寇掠焚翦，其残暴又甚于巢。上将还长安，畏宗权为患，诏招抚之。

纲　车驾发成都。

纲　王绪陷汀、漳二州。

目　秦宗权责租赋于光州刺史，王绪不能给。宗权怒，发兵击之。绪惧，悉举光、寿二州兵五千人渡江，转掠江、洪、虔州，是月，陷汀、漳，然皆不能守也。

纲　三月，车驾至京师。

纲　秦宗权僭号，诏以时溥为行营都统，讨之。

纲　夏四月，田令孜自兼两池榷盐使。

目　先是，安邑、解县两池皆隶盐铁，中和以来，河中节度使王重荣专之。令孜奏复旧制，自兼两池使，收其利以赡军。重荣论诉不已，令孜乃徙重荣为泰宁节度使，以王处存代之，仍诏李克用以河东兵援处存赴镇。重荣自以有复京城功，为令孜所摈，不肯之兖州，累表数令孜十罪；令孜结邠宁节度使朱玫、凤翔节度使李昌符以抗之。

纲　秋八月，王绪前锋将擒绪，奉王潮为将军。

目　王绪至漳州，以道险粮少，令军中“无得以老弱自随，犯者斩！”惟王潮兄弟扶其母以从，绪责之曰：“军皆有法，未有无法之军。汝违吾令而不诛，是无法也。”潮等曰：“人皆有母，未有无母之人；将军奈何使人弃其母乎！”绪怒，命斩其母。潮等曰：“潮等事母如事将军，既杀其母，安用其子！请先母死。”将士皆为之请，乃舍之。有望气者谓绪曰：“军中有王者气。”于是绪见将卒有勇略及气质魁岸者皆杀之，众皆自危。行到南安，潮说其前锋将，伏壮士篁竹中，擒绪，反缚以徇。遂奉潮为将军，引兵围泉州。

纲　冬十月，田令孜遣朱玫、李昌符攻河中，李克用救之。十二月，进逼京城，上奔凤翔。

目　十月，王重荣求救于李克用，克用方怨朝廷不罪朱全忠，聚结诸胡，议攻汴州，报曰：“待吾先灭全忠，还扫鼠辈如秋叶耳！”重荣曰：“待公自关东还，吾为虏矣！不若先除君侧之恶，退擒全忠易矣。”时朱玫、李昌符亦阴附于全忠，克用乃上言：“玫、昌符与全忠相表里，欲共灭臣，臣不得不自救，已集蕃、汉兵十五万，决以来年济河，北讨二镇。不近京城，保无惊扰。还灭全忠，以雪雠耻。”上遣使者谕释，冠盖相望。

令孜遣玫、昌符将本军及神策等军合三万人屯沙苑，以讨王重荣。重荣发兵拒之，告急于克用，克用引兵赴之。十一月，与重荣俱壁沙苑，表请诛令孜及玫、昌符；诏知解之，克用不听。十二月，合战，玫、昌符大败，克用进逼京城，令孜奉天子幸凤翔。

纲　丙午，二年，春正月，田令孜劫上如宝鸡。

目　李克用还军河中，与王重荣同表请上还宫，因罪状田令孜，请诛之。令孜引兵入宫，劫上幸宝鸡。时令孜弄权，再致播迁，天下共忿疾之；朱玫、李昌符亦耻为之用，且惮蒲、晋之强，更与之合。

纲　朱玫、李昌符追逼车驾，上复走入大散关。

目　玫攻散关，不克。襄王煴，肃宗之玄孙也，为玫所得，与之俱还凤翔。克用还太原，重荣与玫、昌符表请诛田令孜。

纲　二月，至兴元。

纲　三月，以孔纬、杜让能同平章事。

纲　夏四月，朱玫奉襄王煴权监军国事，还京师。以郑昌图同平章事。

纲　秋七月，朱玫遣王行瑜寇兴州，诏神策都将李茂贞拒之。

纲　八月，王潮陷泉州。

纲　冬十月，朱玫立襄王煴称帝，改元。

纲　十一月，董昌取越州。

纲　十二月，王行瑜还长安，斩朱玫。煴奔河中，王重荣杀之，传首行在。

目　中尉杨复恭传檄关中曰：“得朱玫首者，以静难节度使赏之。”王行瑜战数败，与其下谋曰：“今无功，归亦死；曷若与汝曹斩玫首，定京城，迎大驾，取邠宁节钺乎？”遂引兵归长安，擒玫斩之。裴澈、郑昌图奉襄王奔河中；重荣执煴，杀之，传首行在。

纲　田令孜自为西川监军。

纲　丁未，三年，春正月，以王行瑜为静难军节度使，李茂贞领武定节度使，杨守亮为山南西道节度使。

纲　以董昌为浙东观察使，钱镠为杭州刺史。

纲　二月，流田令孜于端州。

目　令孜依陈敬瑄，竟不行。

纲　代北节度使李国昌卒。

纲　三月，车驾至凤翔。

纲　夏六月，以李罕之为河阳节度使，张全义为河南尹。

目　初，东都荐经寇乱，居民不满百户。全义选麾下十八人材器可任者，人给一旗一榜，谓之屯将，使诣十八县故墟落中，植旗张榜，招怀流散，劝之树艺，蠲其租税，惟杀人者死，余但笞杖而已，由是民归之者如市。又选壮者，教之战陈，以御寇盗。数年之后，都城坊曲，渐复旧制，诸县户口，率皆归复，桑麻蔚然，野无旷土。全义明察，人不能欺，而为政宽简。出，见田畴美者，辄下马与僚佐共观之，召田主，劳以酒食；有蚕、麦善收者，或亲至其家，悉呼出老幼，赐以茶彩衣物。民间言：“张公不喜声伎，见之未尝笑；独见佳麦、良茧则笑耳。”有田荒秽者，则集众杖之；或诉以乏人牛，乃召其邻里，责使助之。由是邻里有无相助，比户丰实，凶年不饥，遂成富庶焉。

纲　秋九月，以张浚同平章事。

纲　戊申，文德元年，春正月，以朱全忠为蔡州四面行营都统。

纲　二月，以杨行密为淮南留后。

纲　帝至长安。

纲　三月朔，日食既。

纲　立寿王杰为皇太弟。帝崩，太弟即位。

目　上疾大渐，观军容使杨复恭请立皇弟寿王杰；是日，下诏，立杰为皇太弟。中尉刘季述遣兵迎杰。上崩，遗制太弟即位，更名敏，以韦昭度摄冢宰。

昭宗体貌明粹，有英气，喜文学。以僖宗威令不振，朝廷日卑，有恢复前烈之志，尊礼大臣，梦想贤豪，践祚之始，中外忻忻焉。

纲　冬十月，葬靖陵。

纲　十二月，蔡将申丛执秦宗权以降。





昭宗皇帝


纲　己酉，昭宗皇帝龙纪元年，春正月，以刘崇望同平章事。

纲　二月，秦宗权伏诛。

纲　三月，进朱全忠爵东平郡王。

纲　夏六月，以杨行密为宣歙观察使。

纲　冬十一月，上更名晔。

纲　庚戌，大顺元年，春二月，李克用攻云州。

目　克用将兵攻云州，克其东城。防御使赫连铎求救于卢龙，李匡威将兵三万赴之。克用引还。

纲　夏四月，诏削夺李克用官爵属籍，以张浚为招讨制置使，会诸道兵讨之。

目　赫连铎、李匡威请讨克用。朱全忠亦上言：“克用终为国患，臣请与河北三镇共除之。乞朝廷命大臣为统帅。”

初，张浚因杨复恭以进，复恭中废，更附田令孜而薄复恭。复恭再用事，深恨之。上知浚与复恭有隙，特亲倚之；浚亦以功名为己任，每自比谢安、裴度。克用薄其为人，闻其作相，私谓诏使曰：“张公好虚谈而无实用，倾覆之士也。主上采其名而用之，他日交乱天下，必是人也。”浚闻而衔之。

及全忠请讨克用，上命三省、御史台四品以上议之，以为不可者十六七。浚欲倚外势以挤复恭，乃曰：“先帝再幸山南，沙陀所为也。臣常虑其与河朔相表里，致朝廷不能制。今两河藩镇共请讨之，此千载一时也。但乞陛下付臣兵柄，旬月可平。”孔纬曰：“浚言是也。”上曰：“克用有兴复大功，今乘其危而攻之，天下其谓我何？”纬曰：“陛下所言，一时之体也；张浚所言，万世之利也。”上以二相言协，僶俛从之，曰：“兹事付卿二人，无贻朕羞！”乃以浚为河东行营都招讨制置使，孙揆副之。

纲　昭义军乱，杀留后李克恭。朱全忠取潞州，李克用遣兵围之。诏以孙揆领昭义节度使。

纲　六月，以朱全忠为宣武、宣义节度使。

纲　秋八月，李克用执招讨副使孙揆以归，杀之。

目　张浚恐昭义遂为汴人所据，使孙揆将兵二千趣潞州。八月，发晋州，李存孝闻之，以三百骑伏于长子西谷中，擒揆及中使韩归范献于克用。克用欲以揆为河东副使，揆曰：“吾天子大臣，兵败而死，分也，岂能复事镇使邪！”克用怒，命锯之，不能入。揆骂曰：“死狗奴！锯人当用板夹，汝岂知邪！”乃以板夹而锯之，至死，骂不绝声。

纲　九月，朱全忠遣兵围泽州，李克用养子存孝与战，破之，复取潞州。

纲　李匡威攻蔚州，李克用养子嗣源击走之。

纲　冬十月，李克用遣兵拒官军于赵城。官军溃，张浚、韩建遁还。

纲　辛亥，二年，春正月，孔纬、张浚罢，以崔昭纬、徐彦若同平章事。贬孔纬、张浚远州刺史。复李克用官爵。

纲　二月，加李克用中书令，贬张浚绣州司户。

目　张浚奔华州依韩建，与孔纬密求援于朱全忠。全忠表讼其冤，朝廷不得已，并听自便。

纲　夏四月，彗星见，赦天下。

目　彗星出三台，入太微，长十丈余。

纲　冬十月，以王建为西川节度使。

纲　壬子，景福元年，春三月，以郑延昌同平章事。

纲　夏六月，杨行密击孙儒，斩之，遂归扬州。

纲　秋八月，以杨行密为淮南节度使。

目　淮南被兵六年，士民转徙几尽，行密能以勤俭足用，非公宴，未尝举乐。招抚流散，轻徭薄敛，未及数年，公私富庶，几复承平之旧。

纲　癸丑，二年，春正月，以柳玭为泸州刺史。

目　柳氏自公绰以来，世以孝悌礼法为士大夫所宗。玭为御史大夫，上欲以为相，宦官恶之，故出之于外。玭尝戒其子弟曰：“凡门地高，可畏不可恃也。立身行己，一事有失，则得罪重于他人，死无以见先人于地下，此其所以可畏也。门高则骄心易生，族盛则为人所嫉；懿行实材，人未之信，小有疵颣，众皆指之；此其所以不可恃也。故膏粱子弟，学宜加勤，行宜加励，仅得比他人耳！”

纲　夏五月，王潮取福州。

纲　秋七月，杨行密克庐州。

目　先是庐州刺史蔡俦发杨行密父祖墓，遣使求救于朱全忠。全忠恶其反复，牒报行密；行密遣李神福将兵讨俦。至是，克而斩之。左右请发俦父母冢，行密曰：“此俦之罪也，吾何为效之！”

纲　九月，以钱镠为镇海节度使。

纲　以韦昭度、崔胤同平章事。

纲　冬十月，以李茂贞为凤翔兼山南西道节度使。

目　于是茂贞尽有凤翔、兴元、洋、陇、秦十五州之地。

纲　以王潮为福建观察使。

纲　十一月，以王行瑜为太师，号“尚父”，赐铁券。

纲　甲寅，乾宁元年，春二月，以郑綮同平章事。

目　綮好诙谐，多为歇后诗，讥嘲时事；上以为有所蕴，手注班簿，命以为相，闻者大惊。堂吏往告之，綮笑曰：“诸君大误，使天下更无人，未至郑綮！”吏曰：“特出圣意。”綮曰：“果如是，奈人笑何！”既而贺客至，綮搔首言曰：“歇后郑五作宰相，时事可知矣！”累让不获，乃视事。

纲　夏五月，郑延昌罢，六月，以李溪同平章事，寻罢之。秋七月，郑綮致仕，以徐彦若同平章事。

纲　八月，杨复恭等伏诛。

目　李茂贞献复恭与杨守亮书，诉致仕之由，云：“承天门乃隋家旧业，大侄但积粟训兵，勿贡献。吾于荆榛中立寿王，才得尊位，废定策国老，有如此负心门生天子！”

纲　以刘隐为封州刺史。

纲　乙卯，二年，春正月，以陆希声同平章事。二月，复以李溪同平章事，三月罢。

纲　以刘仁恭为卢龙节度使。

纲　崔胤罢，以王搏同平章事。

纲　杨行密取濠州。

目　行密攻濠州，拔之。掠得徐州李氏子，生八年矣，养以为子，其长子渥憎之。行密谓其将徐温曰：“此儿质状性识，颇异于人，吾度渥必不能容，今赐汝为子。”温名之曰知诰。知诰勤孝过诸子，温爱之，及长，喜书善射，识度英伟。行密谓温曰：“知诰俊杰，诸将子皆不及也。”

纲　夏四月，陆希声罢。

纲　以刘建锋为武安节度使。

目　建锋以马殷为内外马步军都指挥使。

纲　五月，王行瑜、李茂贞、韩建举兵犯阙，杀韦昭度、李溪。

目　初，王行瑜求为尚书令，不得，怨朝廷。王珂、王珙争河中，行瑜及韩建，李茂贞皆为珙请，不能得，耻之。行瑜、茂贞、建各将精骑兵数千人入朝，奏称：“南北司互有朋党，隳紊朝政，韦昭度讨西川失策，李溪作相不合众心，请诛之。”上未之许，行瑜等辄杀之。请除王珙河中，上许之。三帅皆还本镇。

纲　秋七月，以崔胤同平章事。

纲　制削夺王行瑜官爵，以李克用为招讨使，讨之。

目　诏李克用讨王行瑜。克用遣其子存勖诣行在，年十一，上奇其状貌，抚之曰：“儿方为国之栋梁，他日宜尽忠于吾家。”

纲　崔昭纬罢，冬十月，以孙偓同平章事。

纲　十一月，李克用克邠州，王行瑜伏诛。

纲　十二月，进李克用爵晋王。

纲　李克用还晋阳。

纲　丙辰，三年，夏四月，河涨。

纲　武安军乱，杀刘建锋，推马殷为留后。

纲　秋七月，崔胤罢，八月，以朱朴同平章事。

纲　九月，以王潮为威武军节度使。

纲　以崔胤、崔远同平章事。

纲　冬十月，以钱镠为镇海、镇东节度使。

纲　以刘隐为清海行军司马。

纲　丁巳，四年，春正月，立德王裕为皇太子。冬十月，立淑妃何氏为皇后。

纲　十二月，威武节度使王潮卒。

目　王潮以弟审知为观察副使，有过，犹加捶挞，审知无怨色。潮寝疾，舍其子而命审知知军府事。

纲　戊午，光化元年，春三月，以朱全忠为宣武、宣义、天平节度使。

纲　以马殷知武安留后。秋九月，以王审知为威武节度使。

纲　己未，二年，春正月，崔胤罢，以陆扆同平章事。

纲　秋九月，以李茂贞为凤翔、彰义节度使。

纲　庚申，三年，夏六月，以崔胤同平章事，杀司空、同平章事王搏。

目　王搏明达有度量，时称良相。上素疾枢密使宋道弼、景务修专横，崔胤日与上谋去之。由是南北司益相憎疾，各结藩镇以相倾。搏恐其致乱，从容言于上曰：“宦官擅权之弊，其势未可猝除，宜俟多难渐平，以道消息。”胤闻之，谮搏“为道弼辈外应”，上疑之。及胤罢相，意搏排己，恨之。遗朱全忠书，使表论之。上不得已，召胤复相之。贬搏崖州司户，流道弼州，务修爱州，皆赐自尽。于是胤专制朝政，势震中外，宦官皆侧目。

纲　秋九月，以徐彦若为清海节度使。

纲　崔远罢，以裴贽同平章事。

纲　冬十一月，中尉刘季述幽上于少阳院而立太子裕。

目　自宋道弼，景务修死，宦官皆惧。中尉刘季述、王仲先、枢密王彦范、薛齐偓等阴相与谋立太子。至是，上猎苑中，夜醉归，手杀黄门、侍女数人。明旦，日加辰巳，宫门不开。季述帅禁兵千人，破门而入，具得其状。出谓崔胤曰：“主上所为如此，岂可理天下！废昏立明，自古有之，为社稷大计，非不顺也。”胤不敢违。季述召百官，陈兵殿庭，作胤等状，请太子监国，胤及百官皆署之。将士大呼入思政殿，上惊起，季述等出状白之，曰：“此非臣等所为，皆南司众情，不可遏也。”即扶上与何后同辇，嫔御才十余人，适少阳院。季述以银画地数上罪数十，乃手锁其门，镕铁固之，穴墙以通饮食。季述迎太子入宫，矫诏立之。

崔胤密致书朱全忠，使兴兵图返正。季述遣其养子希度诣全忠，许以唐社稷输之。全忠犹豫未决，副使李振独曰：“王室有难，霸者之资也。公为唐桓、文，安危所属。宦竖囚废天子，不能讨，何以复令诸侯！且幼主位定，则天下之权尽归宦官矣。”全忠大悟，即囚希度，遣亲吏蒋玄晖如京师，与崔胤谋之。

纲　辛酉，天复元年，春正月朔，神策指挥使孙德昭等讨刘季述等，皆伏诛。上复于位，黜太子裕为德王。

目　神策指挥使孙德昭自季述等废立，常愤惋不平。崔胤闻之，遣判官石晋说之曰：“今反者独季述、仲先尔，公诚能诛此二人，迎上皇复位，则富贵穷一时，忠义流千古；苟狐疑不决，则功落他人之手矣！”德昭曰：“相公有命，不敢爱死。”遂结右军都将董彦弼、周承诲，谋以除夜伏兵安福门外以俟之。正旦，仲先入朝，德昭擒斩之。崔胤迎上御长乐门楼，帅百官称贺。周承诲擒刘季述、王彦范继至，方诘责，已为乱梃所毙。薛齐偓赴井死，出而斩之。上曰：“裕幼弱，非其罪。”黜为德王。赐德昭姓名李继昭，承诲姓名李继诲，彦弼亦赐姓，皆以使相留宿卫，时人谓之“三使相”。上宠待胤益厚。朱全忠由是亦益重李振。

纲　进朱全忠爵为东平王，李茂贞为岐王。

纲　以韩全诲、张彦弘为中尉，袁易简、周敬容为枢密使。

目　崔胤、陆扆上言：“祸乱之兴，皆由中官典兵。乞令胤主左军，扆主右军，则诸侯不敢侵陵，王室尊矣！”上召李继昭等谋之，皆曰：“臣等累世在军中，未闻书生为军主；若属南司，必多所变更，不若归之北司为便。”于是复以宦者为中尉。胤以宦官终为肘腋之患，欲以外兵制之，会李茂贞入朝，胤讽茂贞留兵宿卫，以假子继筠将之。谏议大夫韩偓以为不可，胤不从。

纲　二月，以王溥、裴枢同平章事。

纲　夏五月，以朱全忠为宣武、宣义、天平、护国节度使。

纲　李茂贞入朝。

目　茂贞至京师，韩全诲深与相结，崔胤始惧，益厚朱全忠而与茂贞为仇敌矣。

纲　六月，解崔胤盐铁使。

目　时上悉以军国事委崔胤，宦官侧目，胤欲尽除之。上独召翰林学士韩偓问之，对曰：“今不若择其尤无良者数人，明示其罪，寘之于法；然后抚谕其余，有善则奖，有罪则惩，则咸自安矣。此曹任公私者以万数，岂可尽诛邪！夫帝王之道，当以重厚镇之，公正御之，至于琐细机巧，此机生则彼机应矣，终不能成大功。况今朝廷之权，散在四方；苟能先收此权，则事无不可为者矣。”上深以为然，曰：“此事终以属卿。”

胤复请尽诛宦官，宦官得胤密谋，日夜谋所以去胤者。时胤领三司，韩全诲等教禁军对上喧噪，诉胤减损冬衣；上不得已，解胤盐铁使。时朱全忠、李茂贞各有挟天子令诸侯之意，胤知谋泄，事急，遗全忠书，称被密诏，令全忠以兵迎车驾。

纲　冬十月，朱全忠举兵发大梁。

纲　十一月，韩全诲等劫帝如凤翔，朱全忠取华州。

目　韩全诲等闻全忠将至，令李继诲、李彦弼等勒兵劫上，请幸凤翔。全忠至河中，表请车驾幸东都，京师大骇。全诲等陈兵殿前，言于上曰：“全忠欲劫天子幸洛阳，求传禅；臣等请奉陛下幸凤翔，收兵拒之。”上不许，拔剑登乞巧楼。全诲等逼上下楼，上不得已，与后、妃、诸王百余人皆上马，恸哭而出。

李茂贞出迎，上下马慰接之。还入凤翔。

全忠议引兵还，张浚说之曰：“韩建，茂贞之党，不取之，必为后患。”乃引兵逼其城，建单骑迎谒，全忠以建为忠武节度使，以兵送之。

纲　朱全忠引兵至凤翔城东而还。

目　朱全忠至长安，宰相帅百官班迎。至凤翔，军于城东。李茂贞登城谓曰：“天子避灾，非臣下无礼；谗人误公至此。”全忠报曰：“韩全诲劫迁天子，今来问罪，迎扈还宫。岐王若不预谋，何烦陈谕！”上屡诏全忠还镇，全忠乃拜表奉辞，移兵趣邠州。节度使李继徽请降，复姓名杨崇本。李茂贞以诏命征兵河东，李克用遣李嗣昭将五千骑趣晋州，与汴兵战于平阳北，破之。

纲　以卢光启参知机务，崔胤、裴枢罢。

纲　十二月，清海节度使徐彦若卒。

目　彦若遗表荐刘隐权留后。





纲鉴易知录卷六十


唐纪


昭宗皇帝


纲　壬戌，二年，春正月，以韦贻范同平章事。

纲　三月，汴兵围晋阳。

目　朱全忠还河中，遣氏叔琮、朱友宁攻河东，围晋阳。李克用召诸将议走保云州，李嗣昭、周德威及李嗣源皆曰：“儿辈在此，必能固守，王勿为此谋，摇人心。”克用乃止。会大疫，汴兵引还。

克用以贮粮、缮兵、修城利害问于幕府，掌书记李袭吉曰：“国富不在仓储，兵强不由众寡，霸国无贫主，强将无弱兵。愿大王崇德爱人，去奢省役，设险固境，训兵务农。如此，则国不求富而自富，不求安而自安矣。”

克用以封疆日蹙，忧形于色，存勖进言曰：“朱氏穷凶极暴，人怨神怒，今其极也，殆将毙矣！吾家代袭忠贞，大人当遵养时晦，以待其衰，奈何轻为沮丧，使群下失望乎！”克用悦。

刘夫人无子。克用宠姬曹氏生存勖，幼警敏，有勇略，刘夫人待曹氏加厚。

纲　以杨行密为行营都统，赐爵吴王。

纲　夏四月，卢光启罢。

纲　五月，朱全忠至东渭桥。

目　崔胤诣河中，泣诉于朱全忠，请以时迎奉。全忠与之宴，胤亲执板歌以侑酒。全忠乃将兵五万发河中。

纲　韦贻范罢。

纲　进钱镠爵为越王。

纲　以苏检同平章事。

纲　朱全忠围凤翔。

目　全忠朝服向城而泣曰：“臣但欲迎车驾还宫耳，不与岐王角胜也。”

纲　秋八月，起复韦贻范同平章事。

目　贻范之为相也，多受人赂，许以官；既而以丧罢去，日为债家所噪，故汲汲于起复，日遣人诣两中尉、枢密及李茂贞求之。上命韩偓草制，偓曰：“吾腕可断，此制不可草！”即上疏论之，上命罢草。明日，班定，无白麻可宣；宦官喧言韩侍郎不肯草麻。茂贞入见曰：“陛下命相而学士不肯草麻，与反何异！”上曰：“学士所陈，事理明白，若之何不从！”茂贞不悦而出，语人曰：“我实不知书生礼数，为贻范所误。”贻范乃止。至是，竟起复贻范，使姚洎草制。贻范不让，即表谢，明日视事。

纲　冬十月，韦贻范卒。

纲　癸亥，三年，春正月，李茂贞杀韩全诲等，帝幸朱全忠营。遂发凤翔，复以崔胤为司空、同平章事。

目　李茂贞独见上，请诛全诲等，与全忠和解，奉车驾还京。上喜，即收全诲等斩之。又斩李继筠、继诲、彦弼等十六人，而以第五可范、仇承坦为中尉，王知古、杨虔朗为枢密使。时凤翔所诛宦官已七十二人，全忠又密令京兆捕诛九十人。车驾幸全忠营，全忠素服待罪，顿首流涕。上亦泣，亲解玉带以赐之。少休，即行。全忠命朱友伦将兵扈从。驾至兴平，崔胤帅百官迎谒，复以为相，领三司如故。

纲　车驾至长安，大诛宦官，以崔胤判六军十二卫事。

目　车驾入长安，崔胤奏：“以宦官典兵预政，倾危国家；不翦其根，祸终不已。请悉罢内诸司使，其事务尽归之省、寺，诸道监军俱召还阙下。”上从之。全忠遂以兵驱第五可范已下数百人，尽杀之，冤号之声，彻于内外。其出使外方者，诏所在诛之，止留黄衣幼弱者三十人以备洒扫。以崔胤兼判六军十二卫事。

纲　二月，赐朱全忠号“回天再造竭忠守正功臣”。以辉王祚为诸道兵马元帅，朱全忠守太尉以副之，进爵梁王，崔胤为司徒兼侍中。

纲　贬韩偓为濮州司马。

目　上尝谓偓曰：“崔胤虽忠，然颇用机数。”对曰：“凡为天下者，万国皆属之耳目，安可以机数欺之！莫若推诚直致，虽日计之不足而岁计之有余也。”上欲用偓为相，偓荐赵崇、王赞自代。胤恶其分己权，使朱全忠白上曰：“赵崇轻薄，王赞不才，韩偓何得妄荐！”上不得已贬偓。上与泣别，偓曰：“是人非复向来之比，臣得贬死为幸，不忍见篡弑之辱！”

纲　梁王全忠辞归镇。

纲　以裴枢同平章事。

纲　秋八月，进王建爵为蜀王。

纲　冬十月，山南东道节度使赵匡凝取荆南，表其弟匡明为留后。

目　时天子微弱，诸道多不上供，惟匡凝兄弟委输不绝。

纲　李茂贞、李继徽举兵逼京畿。

目　朱全忠之克邠州也，执节度使杨崇本妻于河中而私焉。崇本怒，使谓李茂贞曰：“唐室将灭，父忍坐视之乎！”遂相与连兵侵逼京畿，复姓名李继徽。全忠恐其复有劫迁之谋，乃发兵屯河中。

纲　十一月，以独孤损同平章事，裴贽罢。

纲　甲子，天祐元年，春正月，梁王全忠杀崔胤，以崔远、柳璨同平章事。

目　初，崔胤假朱全忠兵力以诛宦官，全忠既破李茂贞，威震天下，遂有篡夺之志。胤惧，与全忠外虽亲厚，私心渐异。至是，全忠欲迁天子都洛，恐胤立异，密表胤等专权乱国，请并其党郑元规等诛之。诏皆贬之，而以裴枢、独孤损分判六军、三司。全忠密令朱友谅杀胤及元规等数人。

纲　梁王全忠屯河中，表请迁都。上发长安，二月，至陕。

目　朱全忠引兵屯河中，遣牙将奉表称：“邠、岐兵逼畿甸，请上迁都洛阳。”时上御延喜楼。及下，裴枢已促百官东行。驱徙士民，号哭满路，骂曰：“贼臣崔胤，召朱温来倾覆社稷，使我曹流离至此！”上遂发长安，全忠以张廷范为御营使，毁长安宫室百司及民间庐舍，长安遂墟。上至华州，民夹道呼万岁，上泣曰：“勿呼万岁，朕不复汝主矣！”馆于兴德宫，谓侍臣曰：“鄙语云：‘纥干山头冻杀雀，何不飞去生处乐？’朕今漂泊，不知竟落何所！”因泣下沾襟，左右莫能仰视。二月，至陕，全忠来朝，上延入寝室，见何后。后泣曰：“自今大家夫妇，委身全忠矣！”

纲　三月，梁王全忠赴洛阳。

纲　遣间使以密诏告难于四方。

目　上复遣间使以绢诏告急于王建、杨行密、李克用等，令纠率藩镇以图匡复，曰：“朕至洛阳则为全忠所幽闭，诏敕皆出其手，朕意不得复通矣！”

纲　夏四月，上至洛阳。

纲　更封钱镠为吴王。

纲　五月，梁王全忠还镇。

纲　六月，李茂贞、王建、李继徽合兵讨朱全忠，全忠拒之河中。

纲　秋八月，全忠弑帝于椒殿，太子柷即位。

目　帝自离长安，日忧不测，与何后终日沉饮，或相对悲泣。时李茂贞等移檄往来，皆以兴复为辞。全忠方西讨，以帝有英气，恐变生于中，欲立幼君，易谋禅代。乃遣判官李振至洛阳，与蒋玄晖及朱友恭、氏叔琮等图之。玄晖遣牙官史太等百人夜叩宫门，杀宫人裴贞一。帝在椒殿，方醉，遽起，单衣绕柱走，太追弑之。立辉王祚为皇太子，更名柷。于柩前即位，时年十三。全忠闻之，阳惊哭，自投于地曰：“奴辈负我，令我受恶名于万代！”至东都，伏梓宫恸哭，杀友恭、叔琮。友恭临刑大呼曰：“卖我以塞天下之谤，如鬼神何！”全忠遂辞赴镇。

纲　冬十二月，以刘隐为清海节度使。





昭宣帝


纲　乙丑，昭宣帝天佑二年。

纲　春二月，朱全忠杀德王裕等九人。

目　全忠使蒋玄晖邀德王裕九人，置酒九曲池，悉缢杀之，投尸池中。皆昭宗之子也。

纲　葬和陵。

纲　三月，以王师范为河阳节度使。

纲　独孤损、裴枢、崔远并罢，以张文蔚、杨涉同平章事。

目　涉为人和厚恭谨，闻当为相，泣谓其子凝式曰：“此吾家之不幸也，以为汝累。”

纲　夏四月，彗星出西北，长竟天。

纲　六月，杀裴枢、独孤损、崔远、陆扆、王溥等三十余人。

目　柳璨恃朱全忠之势，恣为威福。会有星变，占者曰：“君臣俱灾，宜诛杀以应之。”璨因疏其素所不快者于全忠曰：“此曹皆怨望腹非，宜以之塞灾异。”李振因言于全忠曰：“王欲图大事，此曹皆朝廷之难制者也，不若尽去之。”全忠以为然。贬独孤损、裴枢、崔远、陆扆、王溥、赵崇、王赞等官有差。自余或门胄高华，或科第自进，以名检自处者，皆指以为浮薄，贬之。六月朔，聚枢等三十余人于白马驿，一夕尽杀之，投尸于河。初，李振屡举进士不中第，故深疾缙绅之士，言于全忠曰：“此辈常自谓清流，宜投之黄河，使为浊流！”全忠笑而从之。振自汴至洛，朝臣必有窜逐者，时谓之“鸱枭”。

纲　秋八月，征前礼部员外司空图诣阙，寻放还山。

目　初，图弃官，居虞乡王官谷，昭宗屡征之，不起。柳璨以诏书征之，图惧，入见，阳为衰野，坠笏失仪。璨复下诏曰：“养高钓名，匪夷匪惠，难居公正之朝。可放还山。”

纲　冬十一月，吴王杨行密卒，子渥代为淮南节度使。

纲　以梁王全忠为相国，封魏王，加九锡；全忠不受。

纲　十二月，朱全忠弑太后何氏，杀蒋玄晖、柳璨、张廷范。

目　初，柳璨与玄晖、廷范相结，为全忠谋禅代事。何太后使宫人达意，求传禅之后，子母生全。王殷、赵殷衡谮玄晖，云“与璨、廷范与太后夜宴，焚香为誓，兴复唐祚。”全忠信之，诛玄晖，令殷等弑太后于积善堂，斩柳璨于上东门，车裂廷范于都市。璨临刑呼曰：“负国贼柳璨，死其宜矣！”

右唐二十一帝，共二百八十九年。


