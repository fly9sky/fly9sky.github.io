## 中华简史-秦朝卷

### 概述
```
据史记，秦之先祖为先贤皋陶、伯翳（伯益），秦人的祖先大费是黄帝之孙颛顼的后裔，舜赐其嬴姓。
至周穆王，造父为周王御，千里平定徐国之乱，受封于赵城，其宗族乃为赵氏，嬴姓又盛。
至于非子给周王室养马有功，被周孝王封在秦地。
周幽王时期犬戎攻入镐京，襄公护送平王有功，正式被封为诸侯国，秦成为国号。
德公迁都于雍，经过三百年发展，至于孝公任用商鞅变法，秦国始强。
昭襄王任用司马错兼并巴蜀开始直到始皇帝吞并六国，始称皇帝，书同文，车同轨，秦虽不到二十年，但却奠定后世统一王朝的基础。

```

### 秦王政（秦始皇帝） 嬴政/赵政
#### 始皇帝元年 公元前221年 秦始皇帝元年
> 贲自燕南攻齐，逼降齐国，天下遂告一统。
> 秦王政创制，自称始皇帝。
> 分天下三十六郡，收天下兵，铸金人十二，徙天下豪富于咸阳。
#### 二年 前220年
> 始皇第一次巡狩，巡视陇西边防事。
#### 三年 前219年
> 始皇第二次巡狩，上邹峄山、泰山，作琅邪台，立石刻颂德；遣徐巿求仙；过彭城捞九鼎不得；使刑徒伐湘山树。
#### 四年 前218年
> 始皇第三次巡狩，博浪沙遇张良行刺，大索天下不得。
> 秦军第一次进军岭南。秦主将屠睢的军队，在西线的西瓯地区惨败，屠瞧被杀，“伏尸流血数十万”。
#### 五年 前217年
#### 六年 前216年
> 使黔首自实田。始皇微行咸阳时再次在兰池遇刺。
#### 七年 前215年
> 始皇第四次巡狩，部署反击匈奴事宜。蒙恬领军三十万北击匈奴大胜，夺取河南地。
#### 八年 前214年
> 征发民众平定岭南百越部族，设立岭南三郡。始修长城。
> 秦始皇命任嚣为主帅，赵佗为副帅，率领50万大军再次磨师南下，杀到岭南平定百越后，秦始皇在此设龙川县，而赵佗则成为龙川首任县令。
#### 九年 前213年
> 继续征发移民，修长城、戍守南越地。下达焚书令。
#### 十年  前212年
> 坑儒事件。扶苏因劝谏而被遣往上郡（今陕西榆林东南），任监军。
> 又修筑由咸阳经过云阳（今陕西淳化西北），直达九原（今内蒙古包头西）的直道，堑山堙谷千八百里。
> 在西南地区，还修筑了今四川宜宾以南至云南昭通的五尺道，于近旁设官进行统治。
#### 十一年 前211年
> 陨石坠落被刻“始皇帝死而地分”字样。传言山鬼预言“明年祖龙死”。
#### 十二年  前210年
> 最后一次巡狩。七月丙寅，秦始皇崩于沙丘平台。
> 李斯、赵高阴谋篡改遗诏，立胡亥为太子，赐死扶苏、蒙恬。始皇帝葬于骊山。

### 秦二世 胡亥 始皇帝第十八子
#### 二世元年  前209年
> 二世巡狩。复作阿房宫。大肆屠戮大臣及众皇子公主。
> 陈胜、吴广大泽乡起义斩木为并，揭竿而起，陈自立楚王，天下响应。
> 刘邦、东项梁、项羽叔侄起兵反秦起兵江淮共抗秦。
> 各地旧贵族纷纷起兵作乱
#### 二年  前208年
> 陈胜部将周文领兵攻入函谷关，抵达戏水。章邯领刑徒军大破周文，先后扫灭多家复辟势力，定陶之战中击杀项梁。丞相冯去疾、冯劫自裁。李斯入狱，被腰斩于咸阳。
#### 三年  前207年
> 巨鹿之战，项羽破釜沉舟全歼秦军。赵高指鹿为马，逼迫胡亥自裁，欲自行称帝未果，改立子婴为帝。子婴计杀赵高，仍称秦王。刘邦攻破武关、进逼咸阳。

### 秦王子婴 
#### 秦王子婴元年 前206年
> 子婴领残余宗室降刘邦。项羽入关中，杀子婴，纵火焚烧咸阳，大秦帝国宣告灭亡。

>  部分资料来自网络，如侵犯您的权益，请联系我删除！



秦纪


庄襄王


纲　甲寅，秦伐魏，魏公子无忌帅五国之师败之，追至函谷还。

目　蒙骜伐魏，取高都、汲。魏王患之，使人请信陵君。信陵君不肯还，其客毛公、薛公见曰：“公子所以重于诸侯者，徒以有魏也。今魏急而公子不恤，一旦秦克大梁，夷先王之宗庙，公子何面目立天下乎！”语未毕，信陵君色变，趣驾还魏。魏王持信陵君而泣，以为上将军。求援于诸侯，诸侯闻之，皆遣兵救魏。信陵君遂率五国之师，败骜于河外，追至函谷关而还。

安陵人缩高之子仕于秦，守管。信陵君攻之不下，使人召高，将以为五大夫，执爵尉，而使攻管。高对曰：“父攻子守，人之笑也；见臣而下，是倍主也。父教子倍，亦非君之所喜。敢辞！”信陵君怒，使谓安陵君：“生束缩高而致之！不然，无忌将帅十万之师以造城下。”安陵君曰：“吾先君成侯受诏襄王以守此城也，手受太府之宪，其上篇曰：‘子弑父，臣弑君，有常不赦。国虽大赦，降臣亡子不得与焉。’今缩高辞大位以全父子之义，而君曰‘必生致之’，是使我负襄王之诏而废太府之宪也。”缩高闻之曰：“信陵君为人悍猛而自用，此辞反，必为国祸。吾已全己，无违人臣之义矣，岂可使吾君有魏患乎！”乃之使者舍，刎颈而死。信陵君闻之，缟素避舍，而遣使谢安陵君。

纲　五月，秦王薨，子政立。

目　政生十三年矣，国事皆委于文信侯，号仲父。





后秦纪


始皇帝


纲　乙卯，秦凿泾水为渠。

目　韩欲疲秦，使无东伐，乃使水工郑国为间于秦，凿泾水为渠。中作而觉，欲杀之。国曰：“臣为韩延数年之命，然渠成亦秦万世之利也。”乃使卒为之。注填阏之水溉舄卤之地四万余顷，收皆亩一钟，由是秦益富饶。

纲　丙辰，赵王薨。廉颇奔魏。

目　赵使廉颇伐魏，取繁阳。孝成王薨，悼襄王立，使乐乘代颇。颇怒，攻之，遂出奔魏；魏不能用。赵师数困，王复思之，使视颇尚可用否。颇之仇郭开多与使者金，令毁之。颇见使者，一饭斗米，肉十斤，被甲上马，以示可用。使者还报曰：“廉将军老，尚善饭，然与臣坐，顷之三遗矢矣。”王遂不召。楚人迎之。颇一为楚将，无功，曰：“我思用赵人！”遂卒于楚。

纲　丁巳，赵李牧伐燕，取武遂、方城。

目　李牧者，赵之北边良将也，尝居代、雁门备匈奴，以便宜置吏，市租皆输入莫府，为士卒费，日击数牛飨士。习骑射，谨烽火，多间谍。为约曰：“匈奴入盗则急收保，有敢捕虏者斩！”如是数岁，无所亡失，匈奴皆以为怯。士日得赏赐而不用，皆愿一战。于是大破匈奴十余万骑，单于奔走，十余岁不敢近赵边。

纲　戊午，秋七月，秦蝗、疫，令民纳粟拜爵。

纲　庚申，楚、赵、魏、韩、卫合从以伐秦，至函谷，皆败走。

目　诸侯患秦攻伐无已时，故五国合从以伐之。楚王为从长，春申君用事，取寿陵。至函谷，秦师出，五国兵皆败走。

纲　楚迁于寿春。

纲　癸亥，夏四月，秦大寒，民有冻死者。

纲　秋九月，秦嫪毐作乱，伏诛，夷三族。秦王迁其太后于雍。

目　初，秦王即位，年少，太后时时与文信侯私通。王益壮，文信侯恐事觉及祸，乃以舍人嫪毐诈为宦者进之。生二子，封毐为长信侯，政事皆决于毐。至是有告毐实非宦者，王下吏治毐。毐惧，矫王御玺发兵为乱。王使相国昌平君、昌文君攻之，毐战败走，获之，夷三族。迁太后于雍阳宫，杀其二子。下令敢谏者死，谏而死者二十七人。齐客茅焦请谏，王大怒，趣召镬欲烹之。焦徐行至前，曰：“臣闻有生者不讳死，有国者不讳亡。死生存亡，圣主所欲急闻也，陛下欲闻之乎？”王曰：“何谓也？”焦曰：“陛下有狂悖之行，不自知耶？车裂假父，囊扑二弟，迁母于雍，残戮谏士；桀、纣之行不至于是矣！令天下闻之，尽瓦解，无向秦者，臣窃为陛下危之！臣言已矣！”乃解衣伏质。王下殿，手接之，爵以上卿。自驾，虚左方，迎太后归，复为母子如初。

纲　楚王完薨。盗杀黄歇。

目　楚考烈王无子，春申君求妇人宜子者进之，甚众，卒无子。赵人李园进其妹于春申君，既有娠，园使妹说春申君曰：“楚王无子，即百岁后将更立兄弟，彼亦各贵其故所亲，君又安得长保此宠乎！且君贵，用事久，多失礼于王之兄弟，兄弟立，祸且及身矣。今妾有娠而人莫知，诚以君之重，进妾于王，赖天而有男，则是君之子为王也。楚国可尽得，孰与身临不测之祸哉！”春申君乃出之，谨舍而言诸王。王召幸之，遂生男，立为太子。园妹为后，园亦贵用事，恐春申君泄其语，阴养死士，欲杀春申君以灭口。王薨，园先入，伏死士于棘门之内，刺杀春申君，灭其家。太子立。

纲　甲子，冬十月，秦相国吕不韦以罪免，出就国。

目　秦王以不韦奉先王功大，不忍诛，免就国。

纲　秦大索，逐客。客卿李斯上书，召复故官，遂除其令。

目　秦宗室大臣议曰：“诸侯人来仕者，皆为其主游间耳，请一切逐之。”于是大索，逐客。客卿楚人李斯亦在逐中，行，且上书曰：“昔穆公取由余于戎，得百里奚于宛，迎蹇叔于宋，求丕豹、公孙支于晋，并国二十，遂霸西戎。孝公用商鞅，诸侯亲服，至今治强。惠王用张仪，散六国从，使之事秦。昭王得范睢，强公室，杜私门。由此观之，客何负于秦哉！今乃弃黔首以资敌国，却宾客以业诸侯，此所谓借寇兵而赍盗粮者也。臣闻泰山不让土壤，故能成其大；江河不择细流，故能就其深；王者不却众庶，故能明其德；此五帝、三王之所以无敌也。惟大王图之。”王乃召李斯，复其官，除逐客之令，卒用斯谋兼天下。

纲　丙寅，秦吕不韦徙蜀，自杀。

目　不韦就国岁余，诸侯使者请之，相望于道。王恐其为变，赐不韦书曰：“君何功于秦，封河南十万户？何亲于秦，号称仲父？其徙处蜀！”不韦恐诛，饮鸩死。

纲　戊辰，韩遣使称藩于秦。

目　初，韩诸公子非善刑名法术之学，见韩削弱，数以书干韩王，王不能用。于是作孤愤、五蠹、说难等篇，十余万言。至是王使纳地效玺于秦，请为藩臣。非因说秦王曰：“大王诚听臣说，一举而天下之从不破，赵不举，韩不亡，荆、魏不臣，齐、燕不亲，则斩臣徇国，以戒为王谋不忠者。”王悦之，未用。李斯谮之，下吏自杀。

纲　己巳，燕太子丹自秦亡归。

目　初，丹尝质于赵，与秦王善。及秦王即位，丹质于秦，秦王不礼焉。丹怒，亡归。

纲　辛未，秦内史胜灭韩，虏王安，置颍川郡。

纲　壬申，秦王翦伐赵，下井陉。赵杀其大将军李牧。

目　秦王翦伐赵，赵使李牧御之。秦多与赵嬖臣郭开金，使言牧欲反。赵王使赵葱、颜聚代之；牧不受命，遂杀之。

纲　癸酉，秦灭赵，虏王迁。秦王如邯郸。

目　故与母家有仇者皆杀之。

纲　赵公子嘉自立为代王。与燕合兵，军上谷。

纲　楚王薨，弟郝立。三月，郝庶兄负刍杀之自立。

纲　甲戌，燕太子丹使盗劫秦王，不克。秦遂击破燕、代兵，进围蓟。

目　初，丹既亡归，怨秦王，欲报之，以问其傅鞠武。武请约三晋，连齐、楚，媾匈奴以图之。太子曰：“太傅之计，旷日弥久，令人心惛然，恐不能须也。”顷之，秦将军樊於期得罪，亡之燕，太子受而舍之。鞠武谏不听。太子闻卫人荆轲贤，卑辞厚礼而请见之。谓曰：“秦已虏韩临赵，祸且至燕。燕小，不足以当秦。诸侯又皆服秦，莫敢合从。丹以为诚得天下之勇士使于秦，劫秦王，使悉反诸侯侵地，若曹沫之与齐桓公盟，则善矣；不可，则因而刺杀之。彼大将擅兵于外而内有乱，则君臣相疑，以其间，诸侯得合从，破秦必矣。惟荆卿留意焉！”轲许之。乃舍轲上舍，丹日造门，所以奉养轲无不至。

会秦灭赵，丹惧，欲遣轲。轲曰：“行而无信，则秦未可亲也。愿得樊将军首及燕督亢地图以献秦王，秦王必悦见臣，臣乃有以报。”丹曰：“樊将军穷困来归丹，丹不忍也！”轲乃私见於期曰：“秦王遇将军，可谓深矣，父母宗族皆为戮没！今闻购将军首，金千斤，邑万家，将奈何？”於期太息流涕曰：“计将安出？”轲曰：“愿得将军之首以献秦王，秦王必喜而见臣，臣左手把其袖，右手揕其胸，则将军之仇报而燕见陵之愧除矣！”於期曰：“此臣之日夜切齿腐心者也！”遂自刎。丹奔往伏哭，然已无可奈何，乃函盛其首。又尝豫求天下之利匕首，以药淬之，以试人，血濡缕，无不立死者。乃装遣轲至咸阳，见秦王。奉图以进，图穷而匕首见，把王袖而揕之；未至身，王惊起，轲逐王，环柱而走。秦法，群臣侍殿上者不得操尺寸之兵，左右以手共搏之，且曰：“王负剑！负剑！”王遂拔以击轲，断其左股，遂体解以徇。

王大怒，益发兵就王翦于中山，与燕、代战易水西，大破之，遂围蓟。

纲　乙亥，冬十月，秦拔蓟，燕王走辽东，斩其太子丹以献于秦。

纲　秦李信伐楚。

目　秦王问于李信曰：“吾欲取荆，度用几何人？”对曰：“不过二十万。”问王翦，翦曰：“非六十万人不可。”王曰：“将军老矣，何怯也！”乃使信及蒙恬将二十万人伐楚；翦谢病，归频阳。

纲　丙子，秦王贲伐魏，引河沟以灌其城。魏王假降，杀之，遂灭魏。

纲　楚人大败秦军，李信奔还秦，王翦代之。

目　李信大败楚军，引兵西，与蒙恬会城父。楚人因随之，三日不顿舍，大败之，入两壁，杀七都尉。信奔还，王怒，自至频阳谢王翦，强起之。翦曰：“老臣罢病悖乱，大王必不得已用臣，非六十万人不可！”王许之。于是翦将六十万人伐楚，王自送至霸上，翦请美田宅甚众。王曰：“将军行矣，何忧贫！”翦曰：“为大王将，有功，终不得封侯，故及大王之乡臣，请田宅为子孙业耳。”王大笑。既行，又数使使者归请之。或曰：“将军之乞贷亦已甚矣！”翦曰：“王怚中而不信人，今空国而委我，不有以自坚，顾令王坐而疑我矣。”

纲　丁丑，秦王翦大败楚军，杀其将项燕。

目　王翦取陈以南至平舆，楚人悉国中兵以御之；翦坚壁不战，日休士洗沐，而善饮食，抚循之。久之，问：“军中戏乎？”对曰：“方投石、超距。”翦曰：“可矣！”楚既不得战，引而东。翦追击，大破之，至蕲南，杀其将项燕，楚师遂败走。翦乘胜略定城邑。

纲　戊寅，秦灭楚，虏王负刍，置楚郡。

纲　己卯，秦王贲灭燕，虏王喜。还灭代，虏王嘉。

纲　秦王翦遂定江南，降百越，置会稽郡。





纲鉴易知录卷八


后秦纪


始皇帝


纲　庚辰，秦始皇帝二十六年，王贲袭齐，王建降，遂灭齐。

目　初，齐君王后事秦谨，与诸侯信，齐亦东边海上。秦日夜攻五国，五国各自救，以故王建立四十余年不受兵。君王后死，后胜相齐，与宾客多受秦间金，劝王朝秦，不修战备，不助五国攻秦，秦以故得灭五国。至是王贲自燕南攻齐，猝入临淄，民莫敢格者。建遂降，秦迁之共，处之松柏之间，饿而死。齐人怨建听奸人宾客，不蚤与诸侯合从，以亡其国，歌之曰：“松邪，柏邪！住建共者客邪！”疾建用客之不详也。

纲　王初并天下，更号“皇帝”。

目　王初并天下，自以为德兼三皇，功过五帝，乃更号曰“皇帝”，命为“制”，令为“诏”，自称曰“朕”。追尊庄襄王为太上皇。

纲　除谥法。

目　制曰：“死而以行为谥，则是子议父，臣议君也，甚无谓。自今以来，除谥法。朕为始皇帝，后世以计数，二世、三世至于万世，传之无穷。”

纲　定为水德，以十月为岁首。

目　初，齐人邹衍论著终始五德之运，始皇采用其说，以为周得火德，秦代周，从所不胜，为水德。始改年，朝贺皆自十月朔；衣服、旌旄、节、旗皆尚黑；数以六为纪。以为水德之始，刚毅戾深，事皆决于法，刻削毋仁恩和义，然后合于五德之数。于是急于法，久不赦。

纲　分天下为三十六郡。销兵器。一法度。徙豪杰于咸阳。

目　丞相绾等言：“燕、齐、荆地远，请立诸子为王以镇之。”始皇下其议，廷尉斯曰：“周封子弟同姓甚众，然后属疏远，相攻击如仇雠，天子弗能禁。今海内赖陛下神灵一统，皆为郡、县，诸子功臣以公税赋重赏赐之，甚足，易制，天下无异意，则安宁之术也。置诸侯不便。”始皇曰：“天下苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉！廷尉议是。”

分天下为三十六郡，郡置守、尉、监。

收天下兵，销以为钟、金人，置宫庭中。一法度、衡、石、丈尺。徙天下豪杰于咸阳十二万户。

纲　壬午，二十八年，帝东巡，上邹峄山，立石颂功业。封泰山，立石；下禅梁父。遂登琅邪，立石。遣徐巿入海求神仙，渡淮浮江，至南郡而还。

目　始皇东行郡县，上邹峄山，立石颂功德。上泰山阳，至巅，封祠祀，立石颂德；从阴道下，禅于梁父。遂东游海上，南登琅邪，作台，刻石。

方士徐巿等上书，请得与童男女入海求三神山诸仙人不死药。于是遣巿发童男女数千人求之。曰：“未能至，望见之焉。”

始皇还过彭城，斋戒祷词，欲出周鼎泗水，使千人没水求之，弗得。乃西南渡淮浮江，至湘山祠，逢大风，几不能渡。上问：“湘君何神？”对曰：“尧女，舜妻。”始皇大怒，伐赭其山。遂自南郡由武关归。

纲　癸未，二十九年，帝东游，至阳武，韩人张良狙击，误中副车；令天下大索十日，不得。遂登之罘，刻石而还。

目　初，韩人张良，五世相韩。及韩亡，良散千金之产，弟死不葬，欲为韩报仇。始皇东游至阳武博浪沙中，良令力士操铁椎狙击始皇，误中副车。始皇惊，求弗得，令天下大索十日。

纲　丙戌，三十二年，帝巡北边，遣将军蒙恬伐匈奴。

目　初，始皇之碣石，使卢生求羡门子高，还奏得录图书，曰：“亡秦者胡也。”始皇乃巡北边，遣将军蒙恬发兵三十万人，北伐匈奴。

纲　丁亥，三十三年，蒙恬收河南地；筑长城。

目　蒙恬斥逐匈奴，收河南地，为四十四县。筑长城，起临洮，至辽东，延袤万余里。暴师于外十余年，恬常居上郡统治之。

纲　彗星见。

纲　戊子，三十四年，烧诗、书、百家语。

目　始皇置酒咸阳宫，仆射周青臣进颂曰：“陛下神圣，平定海内，以诸侯为郡县，无战争之患，上古所不及。”始皇悦。博士淳于越曰：“殷、周之王千余岁，封子弟功臣，自为枝辅。今陛下有四海，而子弟为匹夫，卒有田恒、六卿之臣，何以相救？事不师古而能长久，非所闻也。今青臣又面谀以重陛下之过，非忠臣也！”始皇下其议。丞相李斯言：“五帝不相复，三代不相袭。今陛下创大业，建万世之功，固非愚儒所知。且越言乃三代之事，何足法也！异时诸侯并争，厚招游学。今天下已定，法令出一，百姓当家则力农工，士则习法令。今诸生不师今而学古，以非当世，惑乱黔首。人闻令下，则各以其学议之。入则心非，出则巷议，夸主以为名，异趣以为高，率群下以造谤。如此弗禁，则主势降乎上，党与成乎下。禁之便！臣请史官非秦记皆烧之；非博士官所职，天下有藏诗、书、百家语者，皆诣守、尉杂烧之；偶语诗、书者弃市；以古非今者族。所不去者，医、药、卜筮、种树之书。欲学法令者，以吏为师。”制曰：“可。”

纲　己丑，三十五年，营朝宫，作前殿阿房。

目　始皇以咸阳人多，先王宫庭小，乃营朝宫渭南上林苑中。先作前殿阿房，东西五百步，南北五十丈，上可以坐万人，下可以建五丈旗，周驰为阁道，自殿下直抵南山，表山巅以为阙。复道渡渭，属之咸阳。隐宫、徒刑者，七十余万人，分作阿房、骊山。关中计宫三百，关外四百余。因徙三万家骊邑，五万家云阳。

卢生说始皇为微行，以辟恶鬼。所居宫毋令人知，然后不死之药殆可得也。始皇乃令咸阳旁三百里内，宫观复道相连，帷帐、钟鼓、美人充之，各按署，不移徙。所行幸，有言其处者死。尝从梁山宫望见丞相车骑众，弗善也。或告丞相，丞相损之。始皇怒曰：“此中人泄吾语！”捕时在旁者尽杀之。是后，莫知行之所在。群臣受决事者，悉于咸阳宫。

纲　坑诸生四百六十余人，使长子扶苏监蒙恬军。

目　侯生、卢生相与讥议始皇，因亡去。始皇闻之，大怒曰：“诸生或为妖言以乱黔首！”使御史按问之。诸生传相告引，乃自除犯禁者四百六十余人，皆坑之咸阳。长子扶苏谏曰：“诸生皆诵法孔子。今以重法绳之，臣恐天下不安。”始皇怒，使北监蒙恬军于上郡。

纲　庚寅，三十六年，陨石东郡。

目　有陨石于东郡。或刻之曰“始皇死而地分”。使御史逐问，莫服；尽诛石旁居人，燔其石。

纲　辛卯，三十七年，冬十月，帝东巡，至云梦，祀虞舜。上会稽，祭大禹，立石颂德。秋七月，至沙丘，崩。丞相李斯、宦者赵高，矫遗诏立少子胡亥为太子，杀扶苏、蒙恬。还至咸阳，胡亥袭位。九月，葬骊山。

目　十月，始皇东巡，少子胡亥、丞相李斯从。至云梦，望祀虞舜于九疑山。浮江下，渡海渚，过丹阳，至钱塘，临浙江，上会稽，祭大禹，望于南海，立石颂德。北至琅邪、之罘。西至平原津而病。

始皇恶言死，群臣莫敢言死事。病益甚，乃令中车府令行符玺事赵高，为书赐扶苏曰：“与丧，会咸阳而葬。”未付使者。七月，始皇崩于沙丘，秘不发丧，棺载辒辌车中，所至，上食、奏事如故，独胡亥、赵高与幸宦者五六人知之。

初，始皇尊宠蒙氏，恬任外将，毅常居中参谋议，名为忠信。赵高者，生而隐宫；始皇闻其强力、通狱法，以为中车府令，使教胡亥决狱。尝有罪，使毅治之，当死；始皇赦之。高既雅得幸于胡亥，又怨蒙氏，乃与胡亥谋，诈以始皇命诛扶苏，而立胡亥为太子。胡亥然之。高曰：“不与丞相谋，恐事不成。”乃见李斯曰：“上赐长子书及符玺，皆在胡亥所。定太子，在君侯与高之口耳。事将何如？”斯曰：“安得亡国之言！此非人臣所当议也！”高曰：“君侯材能智虑，功高无怨，长子信之，孰与蒙恬？”斯曰：“皆不及也。”高曰：“长子即位，必用恬为丞相，君侯终不怀通侯之印归乡里，明矣！胡亥慈仁笃厚，可以为嗣。愿君审计而定之！”斯以为然，乃相与矫诏立胡亥为太子；更为书赐扶苏，数以不能立功，数上书诽谤怨望，而恬不矫正，皆赐死。扶苏发书，泣，欲自杀。恬曰：“陛下使臣将三十万众守边，公子为监，此天下重任也。今一使者来，安知其非诈！复请而死，未暮也。”扶苏曰：“父赐子死，尚安复请！”即自杀。恬不肯死，系诸阳周。

胡亥至咸阳，发丧，袭位，是为二世皇帝。

九月，葬始皇帝于骊山，下锢三泉，奇器珍怪，徙藏满之。令匠作机弩，有穿近者辄射之。后宫无子者，皆令从死。工匠为机者，皆闭之墓中。

二世欲遂杀蒙恬兄弟，兄子子婴谏曰：“蒙氏，秦之大臣、谋士也，一旦弃之，而立无节行之人，是使群臣不相信，而斗士之意离也！”弗听。恬曰：“吾积功信于秦，三世矣。今将兵三十余万，其势足以倍畔，然自知必死而守义者，不敢辱先人之教以不忘先帝也！”乃吞药自杀。





二世皇帝


纲　壬辰，二世皇帝元年，夏四月，杀诸公子、公主。

目　二世谓赵高曰：“吾已临天下矣，欲悉耳目之所好，穷心志之所乐，以终吾年寿，可乎？”高曰：“此贤主之所能行，而昏乱主之所禁也。然沙丘之谋，诸公子及大臣皆疑焉。今陛下初立，此其属意怏怏皆不服，恐为变；陛下安得为此乐乎！”二世曰：“为之奈何？”高曰：“严法刻刑，诛灭大臣、宗室，更置所亲信，陛下则高枕肆志宠乐矣。”二世乃更为法律，益务刻深，大臣、诸公子有罪，辄下高鞫治之。公子十二人僇死咸阳市，十公主矺死于杜，公子将闾呼天自杀。公子高欲奔，不敢，乃上书：“请从死先帝，得葬骊山之足。”二世大悦，赐钱以葬。

纲　复作阿房宫。

纲　秋七月，楚人陈胜、吴广起兵于蕲。胜自立为楚王，以广为假王，击荥阳。

目　是时发闾左戍渔阳者九百人，屯大泽乡。阳城人陈胜、阳夏人吴广为屯长。会天大雨，道不通，度已失期，法皆斩。胜、广因天下之愁怨，乃杀将尉，令徒属曰：“公等皆失期当斩；假令毋斩，而戍死者固什六七。且壮士不死则已，死则举大名耳！王、侯、将、相宁有种乎！”众皆从之。乃诈称公子扶苏、项燕，为坛而盟，称大楚。攻蕲，蕲下。行收兵，比至陈，卒数万人，入据之。

大梁张耳、陈馀诣门上谒，胜素闻其贤，大喜。豪杰父老请立胜为楚王，胜以问耳、馀。耳、馀曰：“秦为无道，暴虐百姓；将军出万死之计，为天下除残也。今始至陈而王之，示天下私。愿将军毋王，急引兵而西，遣人立六国后，自为树党，为秦益敌。敌多则力分，与众则兵强。如此野无交兵，县无守城，诛暴秦，据咸阳，以令诸侯，则帝业成矣！”不听，遂自立为王，号“张楚”。郡县苦秦法，争杀长吏以应之。

使从东方来，以反者闻，二世怒，下之吏。后至者曰：“群盗鼠窃狗偷，郡守、尉方捕逐，今尽得，不足忧也。”乃悦。胜以广为假王，监诸将击荥阳。

纲　楚遣诸将徇赵、魏，以周文为将军，将兵伐秦。至戏，秦遣少府章邯拒之，楚军败走。

目　张耳、陈馀复请奇兵略赵地。胜以所善陈人武臣为将军，耳、余为校尉，予卒三千人徇赵。又令魏人周巿徇魏。闻周文，陈之贤人，习兵，使西击秦。武臣等收兵得数万人，号武信君，下赵十余城。周文行收兵，卒数十万，至戏，军焉。二世乃大惊，遣少府章邯击败之，文走。

纲　八月，楚将武臣至赵，自立为赵王。

目　张耳、陈馀闻诸将为陈王徇地者，多以谗毁诛，乃说武信君自立为赵王。从之。使韩广略燕，李良略常山，张黡略上党。

纲　九月，楚人刘邦起兵于沛，自立为沛公。

目　沛人刘邦，字季，隆准龙颜。爱人喜施，意豁如也。有大度，不事家人生产作业。初为泗上亭长，单父人吕公奇其状貌，以女妻之。为县送徒骊山，徒多道亡，自度比至皆亡之，乃解纵所送徒曰：“公等皆去，吾亦从此逝矣！”徒中壮士愿从者十余人。季被酒，夜径泽中，有大蛇当径，季拔剑斩之。有老妪哭曰：“吾子，白帝子也，今为赤帝子所杀！”因忽不见。季亡匿芒、砀山泽间。沛令欲应陈涉，主吏萧何、曹参曰：“君为秦吏，今背之，恐子弟不听。愿召诸亡在外者以劫众。”乃召刘季，季之众已数十百人矣。令悔，闭城，季乃书帛射城上，遗沛父老，为陈利害。父老乃率子弟杀令，迎季，立以为沛公。萧、曹为收子弟得二三千人，以应诸侯，旗帜皆赤。

纲　楚人项梁起兵于吴。

目　项梁者，下相人，楚将项燕子也。尝杀人，与兄子籍避仇吴中。籍少时学书，不成，去；学剑，又不成。梁怒。籍曰：“书足以记名姓而已！剑，一人敌，不足学；学万人敌！”于是梁乃教籍兵法，籍大喜，略知其意，又不肯竟学。长八尺余，力能扛鼎。才器过人。会稽守殷通欲应陈涉，使梁将。梁使籍斩通，乃召故所知豪吏，喻以所为起大事，举吴中兵，收下县，得精兵八千人。梁自为会稽守，以籍为裨将。籍时年二十四。

纲　齐人田儋自立为齐王。

目　儋，故齐王族也。与从弟荣、横，皆豪健，宗强，能得人，遂自立为齐王。东略定齐地。

纲　赵将韩广略燕地，自立为燕王。

纲　燕军获赵王，既而归之。

目　赵王与张耳、陈馀略地，王间出，为燕军所得。囚之，以求割地；使者往请，燕辄杀之。有厮养卒往见燕将曰：“君知张耳、陈馀何如人也？”曰：“贤人也。”曰：“知其志何欲？”曰：“欲得其王耳。”养卒笑曰：“君未知此两人所欲也。夫武臣、张耳、陈馀，杖马箠下赵数十城，此亦各欲南面而王。顾其势初定，且以少长先立武臣。今赵地已服，此两人亦欲分赵而王。今君乃囚赵王，此两人名为求之，实欲燕杀之而分赵自立。夫以一赵尚易燕，况以两贤王左提右挈，而责杀王之罪，灭燕易矣！”燕将乃归赵王，养卒为御而归。

纲　楚将周巿，立魏公子咎为魏王而相之。

纲　秦废卫君角为庶人。

目　初，秦并天下，而卫独存，至是二世废之，卫遂绝祀。

纲　癸巳，二年，冬十一月，赵将李良弑其君武臣。秦嘉起兵于郯。

纲　秦益遣兵击楚。腊月，楚庄贾弑其君胜，以降于秦。吕臣讨贾，杀之，复以陈为楚。

目　二世益遣长史司马欣、董翳佐章邯击楚。腊月，楚王至下城父，其御庄贾杀之以降。胜故涓人吕臣起攻陈，杀贾，复以陈为楚。葬胜于砀，谥曰隐王。

纲　春正月，赵将张耳、陈馀立赵歇为王。

目　张耳、陈馀收散兵，得数万人，击李良；良败走。客有说之者曰：“两君羁旅，难可独立。立赵后，辅以谊，可就功。”乃求得歇立之，居信都。

纲　秦嘉立景驹为楚王。

纲　秦攻陈下之，吕臣走，得英布军，还复取陈。

目　布，六人也，尝坐法黥，论输骊山。骊山之徒数十万人，布皆与其徒长豪杰交通，乃亡之江中为群盗。番阳令吴芮，甚得江、湖间心，号曰番君。布往见之，其众已数千人。番君以女妻之，使将其兵击秦。

纲　沛公得张良，以为厩将。

目　楚王景驹在留，沛公往从之。张良亦聚少年百余人，欲从驹，道遇沛公，遂属焉。公以良为厩将，良数以太公兵法说沛公；公善之，常用其策。良与他人言，辄不省，良曰：“沛公殆天授！”遂从不去。

纲　项梁击楚王驹杀之。夏六月，立楚怀王孙心为楚怀王，韩公子成为韩王。

目　广陵人召平，为楚徇广陵，未下。闻陈王败，乃渡江，矫王令拜项梁为上柱国，曰：“江东已定，急引兵西击秦。”梁乃以八千人渡江而西。东阳少年杀令，相聚，得二万人，以故令史陈婴素谨信长者，欲立以为王。婴母曰：“暴得大名，不祥，不如有所属。事成犹得封侯，事败易以亡，非世所指名也。”婴乃谓军吏曰：“项氏世世将家，有名于楚。今欲举大事，将非其人不可。我倚名族，亡秦必矣！”众从之。于是婴及英布、蒲将军皆以兵属梁，众遂六七万。梁曰：“陈王首事，战不利，未闻所在。今秦嘉立景驹，大逆无道！”乃进击杀嘉，驹走死。

居鄛人范增，年七十，好奇计，往说梁曰：“陈胜败，固当。夫秦灭六国，楚最无罪。自怀王入秦不反，楚人怜之至今。故楚南公曰：‘楚虽三户，亡秦必楚。’今胜首事，不立楚后而自立，其势不长。今君起江东，楚蜂起之将皆争附君者，以君世世楚将，为能复立楚之后也。”梁然其言，乃求得怀王孙心于民间，为人牧羊；六月，立以为楚怀王，从民望也。都盱眙。以陈婴为上柱国，梁自号武信君。

张良说梁曰：“君已立楚后，韩诸公子横阳君成最贤，可立为王，益树党。”梁从之，立为韩王。以良为司徒，西略韩地。

纲　章邯击魏，齐、楚救之；齐王儋、魏相巿败死，魏王咎自杀。

纲　章邯击魏，魏使周巿求救于齐、楚；齐王及楚将项它皆将兵随巿救魏。章邯大破之，杀齐王及周巿。魏王自烧死，其弟豹亡走楚，楚予兵复徇魏地。

纲　齐人立田假为王。秋七月，大霖雨。齐王儋弟荣，逐王假，立儋子巿为王而相之。

纲　秦下右丞相冯去疾、左丞相李斯吏。去疾自杀，要斩斯，夷三族。以赵高为中丞相。

目　二世数诮让左丞相李斯：“居三公位，如何令盗如此！”斯恐惧，重爵禄，乃阿二世意，以书对曰：“夫贤主者，必能行督责之术者也。故申子曰：‘有天下而不恣睢，命之曰以天下为桎梏。’夫不能行督责之术，专以天下自适，而徒劳形、苦神，以身徇百姓，若尧、禹然，则是黔首之役，非畜天下者也，故谓之桎梏也。惟明主能行督责，以独断于上，则权不在臣下，然后能灭仁义之涂，绝谏说之辩，荦然行恣睢之心，而莫之敢逆。如此，群臣、百姓救过不给，何变之敢图！”二世说。于是行督责益严，刑者相半于道，而死人日成积于市，秦民益骇惧思乱。

郎中令赵高恃恩专恣，多以私怨杀人；恐大臣言之，乃说二世曰：“天子所以贵者，但以闻声，群臣莫得见其面也。今坐朝廷，谴举有不当，则见短于大臣，非所以示神明于天下也。不如深拱禁中，与臣及侍中习法者待事；事来有以揆之，则大臣不敢奏疑事，天下称圣主矣。”二世乃不坐朝廷，事皆决于高。李斯以为言，高乃见斯曰：“关东群盗多，而上益发徭，治阿房宫。臣欲谏，为位贱，此真君侯之事，君何不谏？”斯曰：“上居深宫，欲谏无间。”高曰：“请候上间语君。”于是待二世方燕乐，妇女居前，使人告斯“可奏事矣”。斯至上谒，如此者三。二世怒，高因曰：“沙丘之谋，丞相与焉。今陛下为帝，而丞相贵不益，其意亦裂地而王矣。且其长男由守三川，楚盗皆其傍县子，以故公行过三川。闻其文书相往来，未得其审，故未敢以闻。且丞相居外，权重于陛下。”二世乃使人按验三川守与盗通状。斯闻之，乃上书言高罪，又与右丞相冯去疾、将军冯劫进谏曰：“群盗并起，皆以戍、漕、转、作事苦，赋税大也。请且止阿房宫作者，减四边戍、转。”二世曰：“君不能禁盗，又欲罢先帝所为，是上无以报先帝，次不为朕尽忠力，何以在位！”下吏按罪。去疾、劫自杀。斯自负其辩，有功，无反心，乃就狱。二世属高治之，高皆妄为反辞以相傅，遂具斯五刑论，腰斩咸阳市。斯顾谓其中子曰：“吾欲与若复牵黄犬，俱出上蔡东门逐狡兔，岂可得乎！”遂父子相哭，而夷三族。二世乃以高为中丞相，事皆决焉。

纲　章邯击破楚军于定陶，项梁死。

目　梁再破秦军，益轻秦，有骄色。宋义谏曰：“战胜而将骄卒惰者败。臣为君畏之！”弗听。二世悉起兵益章邯击楚军，大破之定陶，梁死。怀王徙都彭城，并项羽、吕臣军自将之，号羽为鲁公。

纲　楚立魏豹为魏王。

纲　章邯击赵，围赵王于巨鹿，楚以宋义为上将军救之。

目　章邯北击赵，破邯郸。张耳以赵王走巨鹿，王离围之。陈馀北收兵，得数万人，军其北，章邯军其南。赵数请救于楚。楚王闻宋义先策武信君必败，召与计事，大悦之，因以为上将军，项羽为次将，范增为末将，以救赵。义号“卿子冠军”，诸别将皆属焉。

纲　楚遣沛公伐秦。

目　初，楚怀王与诸将约：“先入定关中者王之。”是时秦兵尚强，诸将莫利先入关；独项羽怨秦，奋身愿与沛公西。诸老将曰：“羽慓悍猾贼，所过无不残灭，不如更遣长者，扶义而西，无侵暴，宜可下。羽不可遣；独沛公素宽大长者，可遣。”王乃遣沛公收陈王、项梁散卒以伐秦。

纲　甲午，三年，冬十一月，楚次将项籍矫杀宋义而代之；大破秦军，虏其将王离。

目　宋义至安阳，留四十六日不进。项羽曰：“秦围赵急，宜疾引兵渡河；楚击其外，赵应其内，破秦军必矣！”宋义曰：“今秦攻赵，战胜则兵罢，我乘其敝；不胜，则我鼓行而西，必举秦矣。”因下令曰：“有猛如虎，很如羊，贪如狼，强不可使者，皆斩之！”遣其子襄相齐，送之无盐，饮酒高会。项羽曰：“今岁饥民贫，卒食半菽，而饮酒高会。不引兵渡河，因赵食，并力攻秦，乃曰‘承其敝’。夫以秦之强，攻新造之赵，其势必举，何敝之承？且国兵新破，主坐不安席，扫境内而属将军，国家安危，在此一举。今不恤士卒，而徇其私，非社稷之臣也！”十一月，羽晨朝义，即其帐中斩之。遣使报命于王，王因以羽为上将军。羽乃悉引兵渡河，已渡，皆沉船破甑，烧庐舍，持三日粮，以示士卒必死，无还心。与秦军遇，九战，皆破之。章邯引却，遂虏王离。时诸侯军救巨鹿者十余壁，莫敢纵兵；及楚击秦，皆从壁上观。楚战士无不一当十，呼声动天地，观者人人惴恐。既破秦军，诸侯将入辕门，膝行而前，莫敢仰视。羽由是始为诸侯上将军，诸侯兵皆属焉。

纲　春二月，沛公击昌邑，彭越以兵从。

目　越，昌邑人，常渔巨野泽中，为群盗。楚兵起，泽间少年相聚百余人，请越为长。略地收散卒，得千余人，至是以其兵归沛公。

纲　沛公使郦食其说陈留，下之。

目　沛公过高阳，高阳人郦食其，家贫落魄，为里监门。其里人有为沛公骑士者，食其谓曰：“吾闻沛公慢而易人，多大略，此真吾所愿从游。”骑士曰：“公不好儒，客冠儒冠来者，辄解而溺其中。与人言，常大骂。未可以儒生说也。”郦生曰：“第言之。”骑士从容言之。沛公至传舍，则使人召郦生。生至，入谒，沛公方踞床，使两女子洗足而见生。生长揖不拜，曰：“足下必欲诛无道秦，不宜倨见长者！”公乃辍洗而起，延生上坐，问计。生曰：“足下兵不满万，欲以径入强秦，此所谓探虎口者也。夫陈留，天下之冲，又多积粟。臣善其令，请得使之令下。”于是遣生行，而引兵随之，遂下陈留。号生为广野君，为说客，使诸侯。其弟商亦聚众四千人，来属沛公。

纲　夏四月，沛公攻颍川，略南阳。秋七月，南阳守降。

目　四月，沛公攻颍川，因张良略韩地。六月，略南阳。七月，郡守降。引兵而西，无不下者。所过亡得卤掠，秦民皆喜。

纲　章邯以军降楚。

目　章邯军棘原，项羽军漳南。秦兵数却，二世使人让邯。邯恐，使长史欣请事咸阳，留司马门三日，赵高不见。欣恐，走还报曰：“赵高用事于中，下无可为者。今战胜，高疾吾功；不胜，不免于死。”邯遂与羽约，请降。乃与盟于洹水上，立邯为雍王，置楚军中，而使欣将其军为前行。

纲　八月，沛公入武关。赵高弑帝于望夷宫，立子婴为王。九月，子婴讨杀高，夷三族。

目　初，中丞相赵高欲专秦权，恐群臣不听，乃持鹿献于二世曰：“马也。”二世笑曰：“丞相误邪，谓鹿为马？”问左右，或默，或言鹿。高因阴中诸言鹿者以法。后群臣皆莫敢言其过。

八月，沛公攻入武关。高前数言“关东盗无能为”，至是二世使责让高。高惧，乃与其婿咸阳令阎乐谋，诈为有大贼，召吏发卒，使乐将之入望夷宫。乐前数二世曰：“足下骄恣，诛杀无道，天下皆畔。其自为计！”二世曰：“吾愿得一郡为王。”弗许。“愿为万户侯。”又弗许。“愿与妻子为黔首。”乐曰：“臣受命丞相，为天下诛足下；足下虽多言，臣不敢报！”麾其兵进。二世自杀。赵高乃立子婴为秦王。

九月，高令子婴朝见受玺，子婴称疾不行。高自往请，子婴遂刺杀高，三族其家以徇。

纲　沛公击峣关，破之。

目　秦遣兵拒峣关，沛公欲击之。张良曰：“未可。愿益张旗帜为疑兵，而使郦生、陆贾往说秦将，啖以利。”秦将果欲连和，沛公欲许之。良又曰：“不如因其怠而击之。”沛公遂引兵击秦军，大破之。

右秦自庄襄王至子婴，合四十三年。子婴为王四十六日降于汉。
