---
layout: post
title: 蒙学读物札记
description: 读《三字經》《弟子規》等札记
date: 2022-12-28 13:58:01
---

## 千字文(周興嗣)

> 天地玄黃 宇宙洪荒 日月盈昃 辰宿列張 寒來暑往 秋收冬藏 閏馀成歲 律呂調陽

> 雲騰致雨 露結爲霜 金生麗水 玉出崑岡 劍號巨阙 珠稱夜光 果珍李柰 菜重芥姜

> 海鹹河淡 鱗潛羽翔 龍師火帝 鳥官人皇 始制文字 乃服衣裳 推位讓國 有虞陶唐

> 弔民伐罪 周發殷湯 坐朝問道 垂拱平章 愛育黎首 臣伏戎羌 遐迩一體 率賓歸王

> 鳴鳳在竹 白駒食場 化被草木 賴及萬方 蓋此身髮 四大五常 恭惟鞠養 豈敢毀傷

> 女慕貞潔 男效才良 知過必改 得能莫忘 罔談彼短 靡恃己長 信使可複 器欲難量

> 墨悲絲染 詩贊羔羊 景行維賢 克念作聖 德建名立 形端表正 空谷傳聲 虛堂習聽

> 禍因惡積 福緣善慶 尺璧非寶 寸陰是競 資父事君 曰嚴與敬 孝當竭力 忠則盡命

> 臨深履薄 夙興溫凊 似蘭斯馨 如松之盛 川流不息 淵澄取映 容止若思 言辭安定

> 笃初誠美 慎終宜令 榮業所基 籍甚無竟 學優登仕 攝職從政 存以甘棠 去而益詠

> 樂殊貴賤 禮別尊卑 上和下睦 夫唱婦隨 外受傅訓 入奉母儀 諸姑伯叔 猶子比兒

> 孔懷兄弟 同氣連枝 交友投分 切磨箴規 仁慈隱恻 造次弗離 節義廉退 顛沛匪虧

> 性靜情逸 心動神疲 守真志滿 逐物意移 堅持雅操 好爵自縻 都邑華夏 東西二京

> 背邙面洛 浮渭據泾 宮殿盤欎 樓觀飛驚 圖寫禽獸 畫彩仙靈 丙舍傍啓 甲帳對楹

> 肆筵設席 鼓瑟吹笙 升階納陛 弁轉疑星 右通廣內 左達承明 既集墳典 亦聚群英

> 杜稿鍾隸 漆書壁經 府羅將相 路俠槐卿 戶封八縣 家給千兵 高冠陪辇 驅轂振纓

> 世祿侈富 車駕肥輕 策功茂實 勒碑刻銘 磻溪伊尹 佐時阿衡 奄宅曲阜 微旦孰營

> 桓公匡合 濟弱扶傾 绮回漢惠 說感武丁 俊乂密勿 多士寔甯 晉楚更霸 趙魏困橫

> 假途滅虢 踐土會盟 何遵約法 韓弊煩刑 起翦頗牧 用軍最精 宣威沙漠 馳譽丹青

> 九州禹迹 百郡秦並 嶽宗泰岱 禅主云亭 雁門紫塞 雞田赤城 昆池碣石 鉅野洞庭

> 曠遠綿邈 岩岫杳冥 治本於農 務兹稼穑 俶載南畝 我藝黍稷 稅熟貢新 勸賞黜陟

> 孟轲敦素 史魚秉直 庶幾中庸 勞謙謹敕 聆音察理 鑒貌辨色 贻厥嘉猷 勉其祗植

> 省躬譏誡 寵增抗極 殆辱近恥 林臯幸即 兩疏見機 解組誰逼 索居閑處 沉默寂寥

> 求古尋論 散慮逍遙 欣奏累遣 慼謝歡招 渠荷的歴 園莽抽條 枇杷晚翠 梧桐蚤凋

> 陳根委翳 落葉飄颻 遊鹍獨運 淩摩绛霄 耽讀玩市 寓目囊箱 易輏攸畏 屬耳垣牆

> 具膳餐飯 適口充腸 飽饫烹宰 饑厭糟糠 親戚故舊 老少異糧 妾御績紡 侍巾帷房

> 纨扇圓絜 銀燭炜煌 晝眠夕寐 藍筍象床 弦歌酒宴 接杯舉觞 矯手頓足 悅豫且康

> 嫡後嗣續 祭祀烝嘗 稽颡再拜 悚懼恐惶 箋牒簡要 顧答審詳 骸垢想浴 執熱願涼

> 驢騾犢特 駭躍超骧 誅斬賊盜 捕獲叛亡 布射僚丸 嵇琴阮嘯 恬筆倫紙 鈞巧任釣

> 釋紛利俗 竝皆佳妙 毛施淑姿 工颦妍笑 年矢每催 曦晖朗曜 璇玑懸斡 晦魄環照

> 指薪修祜 永綏吉劭 矩步引領 俯仰廊廟 束帶矜莊 徘徊瞻眺 孤陋寡聞 愚蒙等诮

> 謂語助者 焉哉乎也

## 三字經

> 人之初 性本善 性相近 習相遠

> 苟不教 性乃遷 教之道 貴以專

> 昔孟母 擇鄰處 子不學 斷機杼

> 窦燕山 有義方 教五子 名俱揚

> 養不教 父之過 教不嚴 師之惰

> 子不學 非所宜 幼不學 老何爲

> 玉不琢 不成器 人不學 不知義

> 爲人子 方少時 親師友 習禮儀

> 香九齡 能溫席 孝於親 所當執

> 融四歲 能讓梨 弟於長 宜先知

> 首孝弟 次見聞 知某數 識某文

> 一而十 十而百 百而千 千而萬

> 三才者 天地人 三光者 日月星

> 三綱者 君臣義 父子親 夫婦順

> 曰春夏 曰秋冬 此四時 運不窮

> 曰南北 曰西東 此四方 應乎中

> 曰火水 木金土 此五行 本乎數

> 曰仁義 禮智信 此五常 不容紊

> 稻粱菽 麥黍稷 此六谷 人所食弟子規

> 馬牛羊 雞犬豕 此六畜 人所飼

> 曰喜怒 曰哀懼 愛惡欲 七情具

> 匏土革 木石金 與絲竹 乃八音

> 高曾祖 父而身 身而子 子而孫

> 自子孫 至玄曾 乃九族 人之倫

> 父子恩 夫婦從 兄則友 弟則恭

> 長幼序 友與朋 君則敬 臣則忠

> 此十義 人所同 凡訓蒙 須講究

> 詳訓诂 名句讀 爲學者 必有初

> 小學終 至四書 論語者 二十篇

> 群弟子 記善言 孟子者 七篇止

> 講道德 說仁義 作中庸 子思筆

> 中不偏 庸不易 作大學 乃曾子

> 自修齊 至平治 孝經通 四書熟

> 如六經 始可讀 詩書易 禮春秋

> 號六經 當講求 有連山 有歸藏

> 有周易 三易詳 有典谟 有訓诰

> 有誓命 書之奧 我周公 作周禮

> 著六官 存治體 大小戴 注禮記

> 述聖言 禮樂備 曰國風 曰雅頌

> 號四詩 當諷詠 詩既亡 春秋作

> 寓褒貶 別善惡 三傳者 有公羊

> 有左氏 有彀梁 經既明 方讀子

> 撮其要 記其事 五子者 有荀楊

> 文中子 及老莊 經子通 讀諸史

> 考世系 知終始 自羲農 至黃帝

> 號三皇 居上世 唐有虞 號二帝

> 相揖遜 稱盛世 夏有禹 商有湯

> 周文武 稱三王 夏傳子 家天下

> 四百載 遷夏社 湯伐夏 國號商

> 六百載 至纣亡 周武王 始誅纣

> 八百載 最長久 周轍東 王綱墮

> 逞幹戈 尚遊說 始春秋 終戰國

> 五霸強 七雄出 嬴秦氏 始兼並

> 傳二世 楚漢爭 高祖興 漢業建

> 至孝平 王莽篡 光武興 爲東漢

> 四百年 終於獻 魏蜀吳 爭漢鼎

> 號三國 迄兩晉 宋齊繼 梁陳承

> 爲南朝 都金陵 北元魏 分東西

> 宇文周 興高齊 迨至隋 一土宇

> 不再傳 失統緒 唐高祖 起義師

> 除隋亂 創國基 二十傳 三百載

> 梁滅之 國乃改 梁唐晉 及漢周

> 稱五代 皆有由 炎宋興 受周禅

> 十八傳 南北混 遼與金 皆稱帝

> 太祖興 國大明 號洪武 都金陵

> 迨成祖 遷燕京 十六世 至崇祯

> 閹亂後 寇內讧 闖逆變 神器終

> 清順治 據神京 至十傳 宣統遜

> 舉總統 共和成 複漢土 民國興

> 廿二史 全在茲 載治亂 知興衰

> 十七史 全在茲 載治亂 知興衰

> 讀史書 考實錄 通古今 若親目

> 口而誦 心而惟 朝於斯 夕於斯

> 昔仲尼 師項橐 古聖賢 尚勤學

> 趙中令 讀魯論 彼既仕 學且勤

> 披蒲編 削竹簡 彼無書 且知勉

> 頭懸梁 錐刺股 彼不教 自勤苦

> 如囊螢 如映雪 家雖貧 學不辍

> 如負薪 如挂角 身雖勞 猶苦卓

> 蘇老泉 二十七 始發憤 讀書籍

> 彼既老 猶悔遲 爾小生 宜早思

> 若梁灏 八十二 對大廷 魁多士

> 彼既成 衆稱異 爾小生 宜立志

> 瑩八歲 能詠詩 泌七歲 能賦棋

> 彼穎悟 人稱奇 爾幼學 當效之

> 蔡文姬 能辨琴 謝道韫 能詠吟

> 彼女子 且聰敏 爾男子 當自警

> 唐劉晏 方七歲 舉神童 作正字

> 彼雖幼 身己仕 爾幼學 勉而致

> 有爲者 亦若是 犬守夜 雞司晨

> 苟不學 曷爲人 蠶吐絲 蜂釀蜜

> 人不學 不如物 幼而學 壯而行

> 上致君 下澤民 揚名聲 顯父母

> 光於前 裕於後 人遺子 金滿嬴

> 我教子 惟一經 勤有功 戲無益

> 戒之哉 宜勉力

## 弟子規

### 總序第一

> 弟子規，聖人訓。首孝悌，次謹信。泛愛眾，而親仁。有餘力，則學文。

### 入則孝第二

> 父母呼，應勿緩。父母命，行勿懶。父母教，須敬聽。父母責，須順承。

> 冬則溫，夏則凊。晨則省，昏則定。出必告，反必面。居有常，業無變。

> 事雖小，勿擅為。苟擅為，子道虧。物雖小，勿私藏。苟私藏，親心傷。

> 親所好，力為具。親所惡，謹為去。身有傷，貽親憂。德有傷，貽親羞。

> 親愛我，孝何難。親憎我，孝方賢。親有過，諫使更。怡吾色，柔吾聲。

> 諫不入，悅複諫。號泣隨，撻無怨。親有疾，藥先嘗。晝夜侍，不離床。

> 喪三年，常悲咽。居處變，酒肉絕。喪盡禮，祭盡誠。事死者，如事生。

### 出則悌第三

> 兄道友，弟道恭。兄弟睦，孝在中。財物輕，怨何生。言語忍，忿自泯。

> 或飲食，或坐走。長者先，幼者後。長呼人，即代叫。人不在，己即到。

> 稱尊長，勿呼名。對尊長，勿見能。路遇長，疾趨揖。長無言，退恭立。

> 騎下馬，乘下車。過猶待，百步餘。長者立，幼勿坐。長者坐，命乃坐。

> 尊長前，聲要低。低不聞，卻非宜。進必趨，退必遲。問起對，視勿移。

> 事諸父，如事父。事諸兄，如事兄。

### 謹第四

> 朝起早，夜眠遲。老易至，惜此時。晨必盥，兼漱口。便溺回，輒淨手。

> 冠必正，紐必結。襪與履，俱緊切。置冠服，有定位。勿亂頓，致污穢。

> 衣貴潔，不貴華。上循分，下稱家。對飲食，勿揀擇。食適可，勿過則。

> 年方少，勿飲酒。飲酒醉，最為醜。步從容，立端正。揖深圓，拜恭敬。

> 勿踐閾，勿跛倚。勿箕踞，勿搖髀。緩揭簾，勿有聲。寬轉彎，勿觸棱。

> 執虛器，如執盈。入虛室，如有人。事勿忙，忙多錯。勿畏難，勿輕略。

> 鬥鬧場，絕勿近。邪僻事，絕勿問。將入門，問孰存。將上堂，聲必揚。

> 人問誰，對以名。吾與我，不分明。用人物，須明求，倘不問，即為偷。

> 借人物，及時還。後有急，借不難。

### 信第五

> 凡出言，信為先。詐與妄，奚可焉。話說多，不如少。惟其是，勿佞巧。

> 奸巧語，穢汙詞。市井氣，切戒之。見未真，勿輕言。知未的，勿輕傳。

> 事非宜，勿輕諾。苟輕諾，進退錯。凡道字，重且舒。勿急疾，勿模糊。

> 彼說長，此說短。不關己，莫閒管。見人善，即思齊。縱去遠，以漸躋。

> 見人惡，即內省。有則改，無加警。唯德學，唯才藝。不如人，當自礪。

> 若衣服，若飲食。不如人，勿生戚。聞過怒，聞譽樂。損友來，益友卻。

> 聞譽恐，聞過欣。直諒士，漸相親。無心非，名為錯。有心非，名為惡。

> 過能改，歸於無。倘掩飾，增一辜。

### 泛愛眾第六

> 凡是人，皆須愛。天同覆，地同載。行高者，名自高。人所重，非貌高。

> 才大者，望自大。人所服，非言大。己有能，勿自私。人所能，勿輕訾。

> 勿諂富，勿驕貧。勿厭故，勿喜新。人不閒，勿事攪。人不安，勿話擾。

> 人有短，切莫揭。人有私，切莫說。道人善，即是善。人知之，愈思勉。

> 揚人惡，即是惡。疾之甚，禍且作。善相勸，德皆建。過不規，道兩虧。

> 凡取與，貴分曉。與宜多，取宜少。將加人，先問己。己不欲，即速已。

> 恩欲報，怨欲忘。報怨短，報恩長，待婢僕，身貴端。雖貴端，慈而寬。

> 勢服人，心不然。理服人，方無言。

### 親仁第七

> 同是人，類不齊。流俗眾，仁者希。果仁者，人多畏。言不諱，色不媚。

> 能親仁，無限好。德日進，過日少。不親仁，無限害。小人進，百事壞。

### 餘力學文第八

> 不力行，但學文。長浮華，成何人。但力行，不學文。任己見，昧理真。

> 讀書法，有三到。心眼口，信皆要。方讀此，勿慕彼。此未終，彼勿起。

> 寬為限，緊用功。工夫到，滯塞通。心有疑，隨劄記。就人問，求確義。

> 房室清，牆壁淨。几案潔，筆硯正。墨磨偏，心不端。字不敬，心先病。

> 列典籍，有定處。讀看畢，還原處。雖有急，卷束齊。有缺損，就補之。

> 非聖書，屏勿視。蔽聰明，壞心志。勿自暴，勿自棄。聖與賢，可馴致。


## 幼學瓊林

### 《卷一》


#### 《天文》

> 混沌初開，乾坤始奠。

> 氣之輕清上浮者為天，氣之重濁下凝者為地。

> 日月五星，謂之七政；天地與人，謂之三才。

> 日為眾陽之宗，月乃太陰之象。

> 虹名螮蝀，乃天地之淫氣；月裏蟾蜍，是月魄之精光。

> 風欲起而石燕飛，天將雨而商羊舞。

> 旋風名為羊角，閃電號曰雷鞭。

> 青女乃霜之神，素娥即月之號。

> 雷部至捷之鬼曰律令，雷部推車之女回阿香。

> 雲師系是豐隆，雪神乃是滕六。

> 歘火、謝仙，俱掌雷火；飛廉、箕伯，悉是風神。

> 列缺乃電之神，望舒是月之御。

> 甘霖、甘澍，僅指時雨；玄穹、彼蒼，悉稱上天。

> 雪花飛六出，先兆豐年；日上已三竿，乃云時晏。

> 蜀犬吠日，比人所見甚稀；吳牛喘月，笑人畏懼過甚。

> 望切者，若雲霓之望；恩深者，如雨露之恩。

> 參商二星，其出沒不相見；牛女兩宿，惟七夕一相逢。

> 後羿妻，奔月宮而為嫦娥；傅說死，其精神托於箕尾。

> 披星戴月，謂早夜之奔馳；沐雨櫛風，謂風塵之勞苦。

> 事非有意，譬如雲出無心；恩可遍施，乃曰陽春有腳。

> 饋物致敬，曰敢效獻曝之忱；托人轉移，曰全賴回天之力。

> 感救死之恩，曰再造；誦再生之德，曰二天。

> 勢易盡者若冰山，事相懸者如天壤。

> 晨星謂賢人廖落，雷同謂言語相符。

> 心多過慮，何異杞人憂天；事不量力，不殊誇父追日。

> 如夏日之可畏，是謂趙盾；如冬日之可愛，是謂趙衰。

> 齊婦含冤，三年不雨；鄒衍下獄，六月飛霜。

> 父仇不共戴天，子道須當愛日。

> 盛世黎民，嬉游於光天化日之下；太平天子，上召夫景星慶雲之祥。

> 夏時大禹在位，上天雨金；春秋孝經既成，赤虹化玉。

> 箕好風，畢好雨，比庶人願欲不同；風從虎，雲從龍，比君臣會合不偶。

> 雨暘時若，系是休徵；天地交泰，稱斯盛世。

#### 《地輿》

> 黃帝畫野，始分都邑；夏禹治水，初奠山川。

> 宇宙之江山不改，古今之稱謂各殊。

> 北京原屬幽燕，金臺是其異號；南京原為建業，金陵又是別名。

> 浙江是武林之區，原為越國；江西是豫章之地，又曰吳皋。

> 福建省屬閩中，湖廣地名三楚。

> 東魯西魯，即山東山西之分；東粵西粵，乃廣東廣西之域。

> 河南在華夏之中，故曰中州；陜西即長安之地，原為秦境。

> 四川為西蜀，雲南為古滇。

> 貴州省近蠻方，自古名為黔地。

> 東嶽泰山，西嶽華山，南岳衡山，北岳恆山，中嶽嵩山，此為天下之五岳；饒州之鄱陽，岳州之青草，潤州之丹陽，鄂州之洞庭，蘇州之太湖，此為天下之五湖。

> 金城湯池，謂城池之鞏固；礪山帶河，乃封建之誓盟。

> 帝都曰京師，故鄉曰梓里。

> 蓬萊弱水，惟飛仙可渡；方壺員嶠，乃仙子所居。

> 滄海桑田，謂世事之多變；河清海晏，兆天下之升平。

> 水神曰馮夷，又曰陽侯，火神曰祝融，又曰回祿。

> 海神曰海若，海眼日尾閭。

> 望人包容，日海涵；謝人思澤，曰河潤。

> 無系累者，曰江湖散人；負豪氣者，曰湖海之士。

> 問舍求田，原無大志；掀天揭地，方是奇才。

> 憑空起事，謂之平地風波；獨立不移，謂之中流砥柱。

> 黑子彈丸，漫言至小之邑；咽喉右臂，皆言要害之區。

> 獨立難持，曰一木焉能支大廈；英雄白恃，曰丸泥亦可封函關。

> 事先敗而後成，曰失之東隅，收之桑榆；事將成而終止，曰為山九仞，功虧一簣。

> 以蠡測海，喻人之見小；精衛銜石，比人之徒勞。

> 跋涉謂行路艱難，康莊謂道路平坦。

> 磽地曰不毛之地，美田曰膏腴之田。

> 得物無所用，曰如獲石田；為學己大成，日誕登道岸。

> 淄澠之滋味可辨，涇渭之清濁當分。

> 泌水樂饑，隱居不仕；東山高臥，謝職求安。

> 聖人出則黃河清，太守廉則越石見。

> 美俗曰仁里，惡俗曰互鄉。

> 里名勝母，曾子不入；邑號朝歌，墨翟回車。

> 擊壤而歌，堯帝黎民之自得；讓畔而耕，文王百姓之相推。

> 費長房有縮地之方，秦始皇有鞭石之法。

> 堯有九年之水患，湯有七年之旱災。

> 商鞅不仁而阡陌開，夏桀無道而伊洛竭。

> 道不拾遺，由在上有善政；海不揚波，知中國有聖人。

#### 《歲時》

> 爆竹一聲除舊，桃符萬戶更新。

> 履端，是初一元旦；人日，是初七靈辰。

> 元日獻君以椒花頌，為祝遐齡；元日飲人以屠蘇酒，可除癘疫。

> 新歲曰王春，去年曰客歲。

> 火樹銀花合，謂元宵燈火之輝煌；星橋鐵鎖開，調元夕金吾之不禁。

> 二月朔為中和節，三月三為上巳辰。

> 冬至百六是清明，立春五戊為春社。

> 寒食節是清明前一日，初伏日是夏至第三庚。

> 四月乃是麥秋，端午卻為蒲節。

> 六月六日，節名天貺；五月五日，序號天中。

> 端陽競渡，吊屈原之溺水；重九登高，效桓景之避災。

> 五戊雞豚宴社，處處飲治聾之酒；七夕牛女渡河，家家穿乞巧之針。

> 中秋月朗，明皇親游於月殿；九日風高，孟嘉帽落於龍山。

> 秦人歲終祭神曰臘，放至今以十二月為臘；始皇當年禦諱曰政，故至今讀正月為征。

> 東方之神曰太皡，乘震而司春，甲乙屬本，木則旺於春，其色青，故春帝曰青帝。

> 南方之神曰祝融，居离而司夏，丙丁屬火，火則旺於夏，其色赤，故夏帝曰赤帝。

> 西方之神曰蓐收，當兌而司秋，庚辛屬金，金則旺於秋，其色白，故秋帝曰白帝。

> 北方之神曰玄冥，乘坎而司冬，壬癸屬水，水則旺於冬，其色黑，故冬帝曰黑帝。

> 中央戊己屬土，其色黃，故中央帝曰黃帝。

> 夏至一陰生，是以天時漸短；冬至一陽生，是以日晷初長。

> 冬至到而葭灰飛，立秋至而梧葉落。

> 上弦謂月圓其半，系初八、九；下弦謂月缺其半，系廿二、三。

> 月光都盡謂之晦，三十日之名；月光復蘇謂之朔，初一日之號；月與日對謂之望，十五日之稱。

> 初一是死魄，初二旁死魄，初三哉生明，十六始生魄。

> 翌日、詰朝，言皆明日；穀旦、吉旦，悉是良辰。

> 片晌即謂片時，日曛乃云日暮。

> 疇昔曩者，俱前日之謂；黎明昧爽，皆將曙之時。

> 月有三浣：初旬十日為上浣，中旬十日為中浣，下旬十日為下浣；學足三餘：夜春日之餘，冬春歲之餘，雨者睛之餘。

> 以術愚人，曰朝三暮四；為學求益，曰日就月將。

> 焚膏繼晷，日夜辛勤；俾晝作夜，晨昏顛倒。

> 自愧無成，曰虛延歲月；與人共語，曰少敘寒暄。

> 可憎者，人情冷暖；可厭者，世態炎涼。

> 周末無寒年，因東周之懦弱；秦亡無燠歲，由嬴氏之兇殘。

> 泰階星平曰泰平，時序調和曰玉燭。

> 歲歉曰饑饉之歲，年豐曰大有之年。

> 唐德宗之饑年，醉人為瑞；梁惠王之兇歲，野莩堪憐。

> 豐年玉，荒年穀，言人品之可珍；薪如桂，食如玉，言薪米之騰貴。

> 春祈秋報，農夫之常規；夜寐夙興，吾人之勤事。

> 韶華不再，吾輩須當惜陰；日月其除，志士正宜待旦。

#### 《朝廷》

> 三皇為皇，五帝為帝。

> 以德行仁者王，以力假仁者霸。

> 天子天下之主，諸侯一國之君。

> 官天下，乃以位讓賢，家天下，是以位傳子。

> 陛下，尊稱天子；殿下，尊重宗藩。

> 皇帝即位曰龍飛，人臣覲君曰虎拜。

> 皇帝之言，謂之綸音；皇后之命，乃稱懿旨。

> 椒房是皇后所居，楓宸乃人君所蒞。

> 天子尊崇，故稱元首；臣鄰輔翼，故日股肱。

> 龍之種，麟之角，俱譽宗藩；君之儲，國之貳，首稱太子。

> 帝子爰立青宮，帝印乃是玉璽。

> 宗室之派，演於天潢；帝胄之譜，名為玉牒。

> 前星耀彩，共祝太子以千秋；嵩岳效靈，三呼天子以萬歲。

> 神器大寶，皆言帝位；妃嬪媵嬙，總是宮娥。

> 姜后脫簪而待罪，世稱哲後；馬后練服以鳴儉，共仰賢妃。

> 唐放勛德配昊天，遂動華封之三祝；漢太子恩覃少海，乃興樂府之四歌。

#### 《文臣》

> 帝王有出震向離之象，大臣有補天浴日之功。

> 三公上應三臺，郎官上應列宿。

> 宰相位居臺鉉，吏部職掌銓衡。

> 吏部天官大塚宰，戶部地官大司徒。

> 禮都春官大宗伯，兵部夏官大司馬。

> 刑部秋官大司寇，工部冬官大司空。

> 都憲中丞，都御史之號；內翰學士，翰林院之稱。

> 天使，譽稱行人；司成，尊稱祭酒。

> 稱都堂曰大撫臺，稱巡按曰大柱史。

> 方伯、藩侯，左右布政之號；憲臺、廉憲，提刑按察之稱。

> 宗師稱為大文衡，副使稱為大憲副。

> 郡侯、邦伯，知府名尊；郡丞、貳候，同知譽美。

> 郡宰、別駕，乃稱通判；司理、廌［zhi］史，贊美推官。

> 刺史、州牧，乃知州之兩號；廌史、臺諫，即知縣之以稱。

> 鄉宦曰鄉紳，農官曰田畯。

> 鈞座、臺座，皆稱仕宦；帳下、麾下，並美武官。

> 秩官既分九品，命婦亦有七階。

> 一品曰夫人，二品亦夫人，三品曰淑人，四品曰恭人，五品曰宜人，六品曰安人，七品曰孺人。

> 婦人受封曰金花誥，狀元報捷曰紫泥封。

> 唐玄宗以全甌覆宰相之名，宋真宗以美珠箝諫臣之口。

> 金馬玉堂，羨翰林之聲價；朱幡皂蓋，仰郡守之威儀。

> 臺輔曰紫閣名公，知府曰黃堂太守。

> 府尹之祿二千石，太守之馬五花驄。

> 代天巡狩，贊稱巡按；指日高升，預賀官僚。

> 初到任曰下車，告致仕曰解組。

> 藩垣屏翰，方伯猶古諸侯之國；墨綬銅章，令尹即古子男之幫。

> 太監掌閹門之禁令，故曰閹宦；朝臣皆縉笏於紳間，故曰縉紳。

> 蕭曹相漢高，曾為刀筆吏；汲黯相漢武，真是社稷臣。

> 召伯布文王之政，嘗合甘棠之下，後人思其遺愛，不忍伐其樹；孔明有王佐之才，嘗隱草廬之中，先主慕其令名，乃三顧其廬。

> 魚頭參政，魯宗道秉性骨鯁；伴食宰相，盧懷慎居位無能。

> 王德用，人稱黑王相公；趙清獻，世號鐵面御史。

> 漢劉寬責民，蒲鞭示辱；項仲山潔己，飲馬投錢。

> 李善感直言不諱，竟稱鳴鳳朝陽；漢張綱彈劾無私，直斥豺狼當道。

> 民愛鄧侯之政，挽之不留；人言謝令之貪，推之不去。

> 廉範守蜀郡，民歌五褲；張堪守漁陽，麥穗兩歧。

> 魯恭為中牟令，桑下有馴雉之異；郭汲為並州守，兒童有竹馬之迎。

> 鮮於子駿，寧非一路福星；司馬溫公，真是萬家生佛。

> 鸞鳳不棲枳棘，羨仇香之為主簿；河陽遍種桃花，乃潘岳之為縣官。

> 劉昆宰江陵，昔日反風滅火；龔遂守渤海，令民賣刀買牛。

> 此皆德政可歌，是以令名攸著。


###

> 範仲淹胸中具數萬甲兵，楚項羽江東有八千子弟。

> 孫臏吳起，將略堪誇；穰苴尉繚，兵機莫測。

> 姜太公有《六韜》，黃石公有《三略》。

> 韓信將兵，多多益善；毛遂譏眾，碌碌無奇。

> 大將曰干城，武士曰武弁。

> 都督稱為大鎮國，總兵稱為大總戎。

> 都閫即是都司，參戎即是參將。

> 千戶有戶侯之仰，百戶有百宰之稱。

> 以車為戶曰轅門，顯揭戰功曰露布。

> 下殺上謂之弒，上伐下謂之徵。

> 交鋒為對壘，求和曰求成。

> 戰勝而回，謂之凱旋；戰敗而走，謂之奔北。

> 為君洩恨曰敵愾；為國救難曰勤王。

> 膽破心寒，比敵人懾服之狀；風聲鶴唳，驚士卒敗北之魂。

> 漢馮異當論功，獨立大樹下，不誇己績；漢文帝嘗勞軍，親幸細柳營，按轡徐行。

> 苻堅自誇將廣，投鞭可以斷流；毛遂自薦才奇，處囊便當脫穎。

> 羞與噲等伍，韓信降作淮陰；無面見江東，項羽羞歸故里。

> 韓信受胯下之辱，張良有進履之謙。

> 衛青為牧豬之奴，樊噲為屠狗之輩。

> 求士莫求全，毋以二卵棄干城之將；用人如用木，毋以寸朽棄連抱之材。

> 總之君子之身，可大可小；丈夫之志，能屈能伸。

> 自古英雄，難以枚舉；欲詳將略，須讀武經。

### 《卷二》

#### 《祖孫父子》

> 何謂五倫，君臣、父子、兄弟、夫婦、朋友；何謂九族，高、曾、祖、考、已身、子、孫、曾、玄。

> 始祖曰鼻祖，遠孫曰耳孫。

> 父子創造，曰肯構肯堂；父子俱賢，曰是父是子。

> 祖稱王父，父曰嚴君。

> 父母俱存，謂之椿萱並茂；子孫發達，謂之蘭桂騰芳。

> 橋木高而仰，似父之道；梓木低而俯，如子之卑。

> 不癡不聾，不作阿家［gu］阿翁［gong］；得親順親，方可為人為子。

> 蓋父愆，名為千蠱；育義子，乃曰螟蛉。

> 生子當如孫仲謀，曹操羨孫權之語；生子須如李亞子，朱溫嘆存勖之詞。

> 菽水承歡，貧士養親之樂；義方是訓，父親教子之嚴。

> 紹箕裘，子承父業；恢先緒，子振家聲。

> 具慶下，父母俱存；重慶下，祖父俱在。

> 燕翼貽謀，乃稱裕後之祖；克繩祖武，是稱象賢之孫。

> 稱人有令子，曰鱗趾呈祥；稱宦有賢郎，曰鳳毛濟美。

> 弒父自立，隋楊廣之天性何存；殺子媚君，齊易牙之人心何在。

> 分甘以娛目，王羲之弄孫自樂；問安惟點頷，郭子儀厥孫最多。

> 和丸教子，仲郢母之賢；戲彩娛親，老萊子之孝。

> 毛義捧檄，為親之存；伯俞位杖，因母之老。

> 慈母望子，倚門倚閭；游子思親，陟岵陟屺。

> 愛無差等，曰兄子如鄰子；分有相同，曰吾翁即若翁。

> 長男為主器，令子可克家。

> 子光前曰充閭，子過父曰跨灶。

> 寧馨英畏，皆是羨人之兒；國器掌珠，悉是稱人之子。

> 可愛者子孫之多，若螽斯之蟄蟄；堪羨者後人之盛，如瓜瓞之綿綿。

#### 《兄弟》

> 天下無不是底父母，世間最難得者兄弟。

> 須貽同氣之光，無傷手足之雅。

> 玉昆金友，羨兄弟之俱賢；伯塤仲篪，謂聲氣之相應。

> 兄弟既翕，謂之花萼相輝；兄弟聯芳，謂之棠棣競秀。

> 患難相顧，似鶺鴒之在原；手足分離，如雁行之折翼。

> 元芳季芳俱盛德，祖太丘稱為難弟難兄；宋郊宋祁俱中元，當時人號為大宋小宋。

> 荀氏兄弟，得八龍之佳譽；河東伯仲，有三鳳之美名。

> 東征破斧，周公大義滅親；遇賊爭死，趙孝以身代弟。

> 煮豆燃萁，謂其相害；鬥粟尺布，譏其不容。

> 兄弟鬩［xi］墻，謂兄弟之鬥狠；天生羽翼，謂兄弟之相親。

> 姜家大被以同眠，宋君灼艾而分痛。

> 田氏分財，忽瘁庭前之荊樹；夷齊讓國，共採首陽之蕨薇。

> 雖曰安寧之日，不如友生；其實凡今之人，莫如兄弟。

#### 《夫婦》

> 孤陰則不生，獨陽則不長，故天地配以陰陽；男以女為室，女以男為家，故人生偶以夫婦。

> 陰陽和而後雨澤降，夫婦和而後家道成。

> 夫謂妻曰拙荊，又曰內子；妻稱夫曰槁［gao］砧，又曰良人。

> 賀人娶妻，曰榮偕伉儷；留物與妻，曰歸遺細君。

> 受室即是娶妻，納寵謂人娶妾。

> 正妻謂之嫡，眾妾謂之庶。

> 稱人妻曰尊夫人，稱人妾曰如夫人。

> 結發系是初婚，續弦乃是再娶。

> 婦人重婚曰再醮，男子無偶曰鰥居。

> 如鼓瑟琴，夫妻好合之謂；琴瑟不調，夫婦反目之詞。

> 牝雞司晨，比婦人之主事；河東獅吼，譏男子之畏妻。

> 殺妻求將，吳起何其忍心；蒸梨出妻，曾子善全孝道。

> 張敞為妻畫眉，媚態可哂；董氏為夫封發，貞節堪誇。

> 冀郤缺夫妻，相敬如賓；陳仲子夫婦，灌園食力。

> 不棄槽糠，宋弘回光武之語；舉案齊眉，梁鴻配孟光之賢。

> 蘇蕙織回文，樂昌分破鏡，是夫婦之生離；張瞻炊臼夢，莊子鼓盆歌，是夫婦之死別。

> 鮑宣之妻，提甕出汲，雅得順從之道；齊御之妻，窺御激夫，可稱內助之賢。

> 可怪者買臣之妻，因貧求去，不思覆水難收；可醜者相如之妻，夤夜私奔，但識絲桐有意。

> 要知身修而後家齊，夫義自然婦順。

#### 《叔侄》

> 曰諸父，曰亞父，皆叔父之輩；曰猶子，曰比兒，俱侄兒之稱。

> 阿大中郎，道韞雅稱叔父；吾家龍文，楊昱［yu］比美侄兒。

> 烏衣諸郎君，江東稱王謝之子弟；吾家千里駒，符堅羨苻朗為侄兒。

> 竹林叔侄之稱，蘭玉子侄之譽。

> 存侄棄兒，悲伯道之無後；視叔猶父，羨公綽之居官。

> 盧邁無兒，以侄而主身之後；張範遇賊，以子而代侄之生。

#### 《師生》

> 馬融設絳帳，前授生徒，後列女樂；孔子居杏壇，賢人七十，弟子三千。

> 稱教館曰設帳，又回振鐸；謙教館曰糊口，又曰舌耕。

> 師曰西賓，師席曰函丈。

> 學曰家塾，學俸日束修。

> 桃李在公門，稱人弟子之多；首蓿長闌幹，奉師飲食之薄。

> 冰生於水而寒於水，比學生過於先生；青出於藍而勝於藍，謂弟子優於師傅。

> 未得及門，曰宮墻外望；稱得秘授，曰衣缽真傳。

> 人稱楊震為關西夫子，世稱賀循為當世儒宗。

> 負笈千里，蘇章從師之殷；立雪程門，游楊敬師之至。

> 弟子稱師之善教，曰如坐春風之中；學業感師之造成，曰仰沾時雨之化。

#### 《朋友賓主》

> 取善輔仁，皆資朋友；往來交際，迭為主賓。

> 爾我同心，曰金蘭；朋友相資，日麗澤。

> 東家曰東主，師傅曰西賓。

> 父所交游，尊為父執；己所共事，謂之同袍。

> 心志相孚為莫逆，老幼相交曰忘年。

> 刎頸交，相如與廉頗；總角好，孫策與周瑜。

> 膠漆相投，陳重之與雷義；雞黍之約，元伯之與巨卿。

> 與善人交，如入芝蘭之室，久而不聞其香；與惡人交，如入鮑魚之肆，久而不聞其臭。

> 肝膽相照，斯為腹心之友；意氣不孚，謂之口頭之交。

> 彼此不合，謂之參商；爾我相仇，如同冰炭。

> 民之失施，乾餱［hou］以愆；他山之石，可以攻玉。

> 落月屋梁，相思顏色；暮雲春樹，想望豐儀。

> 王陽在位，貢禹彈冠以待薦；杜伯非罪，左儒寧死不徇君。

> 分首判袂，敘別之辭；擁彗［sui］掃門，迎迓之敬。

> 陸凱折梅逢驛使，聊寄江南一枝春；王維折柳贈行人，遂唱陽關三疊曲。

> 頻來無忌，乃云入慕之賓；不請自來，謂之不速之客。

> 醴酒不設，楚王戊待土之意怠；投轄於井，漢陳遵留客之心誠。

> 蔡邕倒屣以迎賓，周公握發而待士。

> 陳蕃器重徐稚，下榻相延；孔子道遇程生，傾蓋而語。

> 伯牙絕弦失子期，更無知音之輩；管寧割席拒華歆，調非同志之人。

> 分金多與，鮑叔獨知管仲之貧；綈袍垂愛，須賈深憐範叔之窘。

> 要知主賓聯以情，須盡東南之美；朋友合以義，當展切偲［si］之誠。

#### 《婚姻》

> 良緣由夙締，佳偶自天成。

> 蹇修與柯人，皆是煤妁之號；冰人與掌判，悉是傳言之人。

> 禮須六禮之周，好合二姓之好。

> 女嫁曰於歸，男婚日完娶。

> 婚姻論財，夷虜之道；同姓不婚，周禮則然。

> 女家受聘禮，謂之許纓；新婦謁祖先，謂之廟見。

> 文定納採，皆為行聘之名；女嫁男婚，謂了子平之願。

> 聘儀日雁幣，卜妻曰鳳占。

> 成婚之日曰星期，傳命之人曰月老。

> 下採即是納幣，合巹系是交杯。

> 執巾櫛，奉箕帚，皆女家自謙之詞；嫻姆訓，習內則，皆男家稱女之說。

> 綠窗是貧女之室，紅樓是富女之居。

> 姚夭謂婚姻之及時。摽梅謂婚期之已過。

> 御溝題葉，於祐始得宮娥；繡幕牽絲，元振幸獲美女。

> 漢武與景帝論婦，欲將金屋貯嬌；韋固與月老論婚，始知赤繩系足。

> 朱陳一村而結好，秦晉兩國以聯姻。

> 藍田種玉，雍伯之緣；寶窗選婚，林甫之女。

> 架鵲橋以渡河，牛女相會；射雀屏而中目，唐高得妻。

> 至若禮重親迎，所以正人倫之始；詩首好逑，所以崇王化之原。

#### 《女子》

> 男子稟乾之剛，女子配坤之順。

> 賢後稱女中堯舜，烈女稱女中丈夫。

> 曰閨秀，曰淑媛，皆稱賢女；曰閫範，曰懿德，並美佳人。

> 婦主中饋，烹治飲食之名；女子歸寧，回家省親之謂。

> 何謂三從，從父從夫從子；何謂四德，婦德婦言婦工婦容。

> 周家母儀，太王有周姜，王季有太妊，文王有太姒；三代亡國，夏桀以妹喜，商紂以妲已，周幽以褒姒。

> 蘭蕙質，柳絮才，皆女人之美譽；冰雪心，柏舟操，悉孀婦之清聲。

> 女貌嬌嬈，謂之尤物；婦容妖媚，實可傾城。

> 潘妃步朵朵蓮花，小蠻腰纖纖楊柳。

> 張麗華發光可鑒，吳絳仙秀色可餐。

> 麗娟氣馥如蘭，呵氣結成香霧；太真淚紅於血，滴時更結紅冰。

> 孟光力大，石臼可擎；飛燕身輕，掌上可舞。

> 至若緹縈上書而救父，盧氏冒刃而衛姑，此女之孝者；侃母截發以延賓，村媼殺雞而謝客，此女之賢者；韓玖英恐賊穢而自投於穢，陳仲妻恐隕德而寧隕於崖，此女之烈者；王凝妻被牽，斷臂投地；曹令女誓志，引刀割鼻，此女之節者；曹大家續完漢帙，徐惠妃援筆成文，此女之才者；戴女之練裳竹笥，孟光之荊釵裙布，此女之貧者；柳氏禿妃之發，郭氏絕夫之嗣，此女之妒者；賈女偷韓壽之香，齊女致襖廟之毀。

> 此女之淫者。

> 東施效顰而可厭，無鹽刻畫以難堪，此女之醜者。

> 自古貞淫各異，人生妍醜不齊。

> 是故生菩薩，九子母，鳩盤荼，謂婦態之更變可畏；錢樹子，一點紅，無廉恥，謂青樓之妓女殊名。

> 此固不列於人群，亦可附之以博笑。

#### 《外戚》

> 帝女乃公侯主婚，故有公主之稱；帝婿非正駕之車，乃是附馬之職。

> 郡主縣君，皆宗女之謂；儀賓國賓，皆宗婿之稱。

> 舊好曰通家，好親日懿戚。

> 冰清玉潤，丈人女婿同榮；泰水泰山，岳母岳父兩號。

> 新婿曰嬌客，貴婿日乘龍。

> 贅婚曰館甥，賢婚曰快婚。

> 凡屬東床，俱稱半子。

> 女子號門楣，唐貴妃有光於父母；外甥稱宅相，晉魏舒期報於母家。

> 共敘舊姻，曰原有瓜葛之親；自謙劣戚，曰忝在霞莩之末。

> 大喬小喬，皆姨夫之號；連襟連袂，亦姨夫之稱。

> 蒹葭依玉樹，自謙借戚屬之光；蔦蘿施喬松，自幸得依附之所。

#### 《老幼壽誕》

> 不凡之子，必異其生；大德之人，必得其壽。

> 稱人生日，曰初度之辰；賀人逢旬，曰生申令旦。

> 三朝洗兒，曰湯餅之會；周歲試周，曰晬［zui］盤之期。

> 男生辰曰懸弧令旦，女生辰曰設帨［shui］佳辰。

> 賀人生子，曰嵩岳降神；自謙生女，曰緩急非益。

> 生子曰弄璋，生女曰弄瓦。

> 夢熊夢羆，男子之兆；夢虺夢蛇，女子之祥。

> 夢蘭葉吉，鄭文公妾生穆公之奇；英物稱奇，溫嶠聞聲知桓溫之異。

> 姜嫄生稷，履大人之跡而有娠；簡狄生契，吞玄鳥之卵而葉孕。

> 鱗吐玉書，天生孔子之瑞；王燕投懷，夢孕張說之奇。

> 弗陵太子，懷胎十四月而始生；老子道君，在孕八十一年而始誕。

> 晚年得子，調之老蚌生珠；暮歲登科，正是龍頭屬老。

> 賀男壽曰南極星輝，賀女壽曰中天婺煥。

> 松柏節操，美其壽元之耐久；桑榆晚景，自謙老景之無多。

> 矍鑠稱人康健，聵眊自謙衰頹。

> 黃發兒齒，有壽之徵；龍鐘潦倒，年高之狀。

> 日月逾邁，徒自傷悲；春秋幾何，問人壽算。

> 稱少年曰春秋鼎盛，羨高年曰齒德俱尊。

> 行年五十，當知四十九年之非；在世百年，那有三萬六千日之樂。

> 百歲曰上壽，八十曰中壽，六十曰下壽；八十日耋，九十曰耄，百歲曰期頤。

> 童子十歲就外傅，十三舞勺，成童舞系；老者六十杖於鄉，七十杖於國，八十杖於朝。

> 後生固為可畏，而高年尤是當尊。

#### 《身體》

> 百體皆血肉之軀，五官有貴賤之別。

> 堯眉分八彩，舜目有重瞳。

> 耳有三漏，大禹之奇形；臂有四肘，成湯之異體。

> 文王龍顏而虎眉，漢高斗胸而隆準。

> 孔聖之頂若芋，文王之胸四乳。

> 周公反握，作興周之相；重耳駢脅，為霸晉之君。

> 此皆古聖之英姿，不凡之貴品。

> 至若發膚不可毀傷，曾於常以守身為大；待人須當量大，師德貴於唾面自乾。

> 讒口中傷，金可鑠而骨可銷；虐政誅求，敲其膚而吸其髓。

> 受人牽制曰掣肘，不知羞愧曰厚顏。

> 好生議論，曰搖唇鼓舌；共話衷腸，曰促膝談心。

> 怒發冰冠。

> 藺相如之英氣勃勃；炙手可熱，唐崔鉉之貴勢炎炎。

> 貌雖瘦而天下肥，唐玄宗之自謂；口有蜜而腹有劍，李林甫之為人。

> 趙子龍一身都是膽，周靈王初生便有須。

> 來俊臣注醋於囚鼻，法外行兇；嚴子陵加足於帝腹，忘其尊貴。

> 久不屈茲膝，郭子儀尊居宰相；不為米折腰，陶淵明不拜吏胥。

> 斷送老頭皮，楊璞得妻送之詩；新剝雞頭肉，明皇愛貴妃之乳。

> 纖指如春筍，媚眼若秋波。

> 肩曰玉樓，眼名銀海；淚曰玉箸，頂曰珠庭。

> 歇擔曰息肩，不服曰強項。

> 丁謂與人拂須，何其諂也；彭樂截腸決戰，不亦勇乎。

> 剜肉醫瘡，權濟目前之急；傷胸捫足，計安眾士之心。

> 漢張良躡足附耳，東方朔洗髓伐毛。

> 尹維倫，契丹稱為黑面大王；博堯俞，宋後稱為金玉君子。

> 土木形骸，不自妝飾；鐵石心腸，秉性堅剛。

> 敘會晤曰得挹芝眉，敘契闊曰久違顏範。

> 請女客曰奉迓金蓮，邀親友曰敢攀玉趾。

> 侏儒謂人身矮，魁梧稱人貌奇。

> 龍章鳳姿，廊廟之彥；獐頭鼠目，草野之夫。

> 恐懼過甚，曰畏首畏尾；感佩不忘，曰刻骨銘心。

> 貌醜曰不揚，貌美曰冠玉。

> 足跛曰蹣跚，耳聾曰重聽。

> 欺欺艾艾，口訥之稱；喋喋便便，言多之狀。

> 可嘉者小心翼翼，可鄙者大言不慚。

> 腰細曰柳腰，身小曰雞肋。

> 笑人齒缺，曰狗竇大開；譏人不決，曰鼠首僨［fen］事。

> 口中雌黃，言事而多改移；皮裏春秋，胸中自有褒貶。

> 唇亡齒寒，謂彼此之失依；足上首下，謂尊卑之顛倒。

> 所為得意，曰吐氣揚眉；待人誠心，曰推心置腹。

> 心荒曰靈臺亂，醉倒曰玉山頹。

> 睡曰黑甜，臥曰偃息。

> 口尚乳臭，調世人年少無知；三折其肱，謂醫士老成諳練。

> 西子捧心，愈見增妍；醜婦效顰，弄巧反拙。

> 慧眼始知道骨，肉眼不識賢人。

> 婢膝奴顏，諂容可厭；脅肩諂笑，媚態難堪。

> 忠臣披肝，為君之藥；婦人長舌，為厲之階。

> 事遂心曰如願，事可愧曰汗顏。

> 人多言，曰饒舌，物堪食，曰可口。

> 澤及枯骨，西伯之深仁；灼艾分痛，宋祖之友愛。

> 唐太宗為臣療病，親剪其須；顏杲卿罵賊不輟，賊斷其舌。

> 不較橫逆，曰置之度外；洞悉虜情，曰已入掌中。

> 馬良有白眉，獨出乎眾；阮籍作青眼，厚待乎人。

> 咬牙封雍齒，計安眾將之心；含淚斬丁公，法正叛臣之罪。

> 擲果盈車，潘安仁美姿可愛；投石滿載，張孟陽醜態堪憎。

> 事之可怪，婦人生須；事所駭聞，男人誕子。

> 求物濟用，謂燃眉之急；悔事無成，曰噬臍何及。

> 情不相關，如秦越人之視肥瘠；事當探本，如善醫者只論精神。

> 無功食祿，謂之尸位素餐；譾［jian］劣無能，謂之行尸走肉。

> 老當益壯，寧知白首之心；窮且益堅，不墜青雲之志。

> 一息尚存，此志不容少懈；十手所指，此心安可自欺。

#### 《衣服》

> 冠稱元服，衣曰身章。

> 曰弁曰冔［xu］曰冕，皆冠之號；日履日舄曰屣，悉鞋之名。

> 上公命服有九錫，士人初冠有三加。

> 簪纓縉紳，仕宦之稱；章甫縫掖，儒者之服。

> 布衣即白丁之謂，青衿乃生員之稱。

> 葛屨履霜，誚儉嗇之過甚；綠衣黃裏，譏貴賤之失倫。

> 上服曰衣，下服曰裳；衣前曰襟，衣後曰裾。

> 敝衣曰襤褸，美服曰華裾。

> 襁褓乃小兒之衣，弁髦亦小兒之飾。

> 左衽是夷狄之服，短後是武夫之衣；尊卑失序，如冠履倒置；富貴不歸，如錦衣夜行。

> 狐裘三十年，儉稱晏子；錦幛四十里，富羨石崇。

> 孟嘗君珠履三千客，牛僧孺金釵十二行。

> 千金之裘，非一狐之腋；綺羅之輩，非養蠶之人。

> 貴著重裀［yin］疊褥，貧者裋［shu］褐不完。

> 卜子夏甚貧，鶉衣百結；公孫弘甚儉，布被十年。

> 南州冠冕，德操稱龐統之邁眾；三河領袖，崔浩羨裴駿之超群。

> 虞舜制衣裳，所以命有德；昭侯藏敝褲，所以待有功。

> 唐文宗袖經三浣，晉文公衣不重裘。

> 衣履不敝，不肯更為，世稱堯帝；衣不經新，何由得故，婦勸桓沖。

> 王氏之眉貼花鈿，被韋固之劍所刺；貴妃之乳服訶子，為祿山之爪所傷。

> 姜氏翕和，兄弟每宵同大被；三章未遇，夫妻寒夜臥牛衣。

> 綬帶輕裘，羊叔子乃斯文主將；葛巾野服，陶淵明真陸地神仙。

> 服之不衷，身之災也；緼［yun］袍不恥，志獨超歟。

### 《卷三》

#### 《人事》

> 大學首重夫明新，小於莫先於應對。

> 其容固宜有度，出言尤貴有章。

> 智欲圓而行欲方，膽欲大而心欲小。

> 閣下足下，並稱人之辭；不佞鯫生，皆自謙之語。

> 恕罪曰原宥，惶恐曰主臣。

> 大春元、大殿選、大會狀，舉人之稱不一；大秋元、大經元、大三元，士人之譽多殊。

> 大掾史，推美吏員；大柱石，尊稱鄉宦。

> 賀入學曰雲程發軔，賀新冠曰元服加榮。

> 賀人榮歸，謂之錦旋；作商得財，謂之稇載。

> 謙送禮曰獻芹，不受饋曰反璧。

> 謝人厚禮曰厚貺，自謙利薄曰菲儀。

> 送行之禮，謂之贐儀；拜見之貲，名曰贄敬。

> 賀壽儀曰祝敬，吊死禮曰奠儀。

> 請人遠歸曰洗塵，攜酒進行曰祖餞。

> 犒僕夫，謂之旌使；演戲文，謂之俳優。

> 謝人寄書，曰辱承華翰；謝人致問，曰多蒙寄聲。

> 望人寄信，曰早賜玉音；謝人許物，曰已蒙金諾。

> 具名帖，曰投刺；發書函，曰開緘。

> 思暮久曰極切瞻韓，想望殷曰久懷慕藺。

> 相識未真，曰半面之識；不期而會，曰邂逅之緣。

> 登龍門，得參名士；瞻山斗，仰望高賢。

> 一日三秋，言思暮之甚切；渴塵萬斛，言想望之久殷。

> 暌違教命，乃云鄙吝復萌；來往無憑，則曰萍蹤靡定。

> 虞舜幕唐堯，見堯於羹，見堯於墻；門人學孔聖，孔步亦步，孔趨亦趨。

> 曾經會晤，曰向獲承顏接辭；謝人指教，曰深蒙耳提面命。

> 求人涵容，曰望包荒；求人吹噓，曰望汲引。

> 求人薦引，曰幸為先容；求人改文，曰望賜郢斫。

> 借重鼎言，是托人言事；望移玉趾，是浼［mei］人親行。

> 多蒙推轂，謝人引薦之辭；望作領袖，托人倡首之說。

> 言辭不爽，謂之金石語；鄉黨公論，謂之月旦評。

> 逢人說項斯，表揚善行；名下無虛士，果是賢人。

> 黨惡為非，曰朋奸；盡財賭博，曰孤注。

> 徒了事，曰但求塞責。

> 戒明察，曰不可苛求。

> 方命是逆人之言，執拗是執己之性。

> 曰覬覦，曰睥睨，總是私心之窺望；曰倥傯，曰旁午，皆言人事之紛紜。

> 小過必察，謂之吹毛求疵；乘患相攻，謂之落井下石。

> 欲心難厭如溪壑，財物易盡若漏卮。

> 望開茅塞，是求人之教導；多豪藥石，是謝人之箴規。

> 勞規芳躅，皆善行之可慕；格言至言，悉嘉言之可聽。

> 無言曰緘默，息怒曰霽威。

> 包拯寡色笑，人比其笑為黃河清；商鞅最兇殘，常見論囚而渭水赤。

> 仇深曰切齒。

> 人笑曰解頤。

> 人微笑曰莞爾，掩口笑曰胡盧。

> 大笑回絕倒，眾笑曰哄堂。

> 留位待賢，謂之虛左；官僚共署，謂之同寅。

> 人失信曰爽約，又曰食言；人忘誓曰寒盟，又曰反汗。

> 銘心鏤骨，感德難忘；結草銜環，知恩必報。

> 自惹其災，謂之解衣抱火；幸離其害，真如脫網就淵。

> 兩不相入，謂之枘鑿；兩不相投，謂之冰炭。

> 彼此不合曰齟齬，欲進不前曰趦趄［ziju］。

> 落落不合之詞，區區自謙之語。

> 竣者作事已畢之謂，醵者斂財飲食之名。

> 贊襄其事，謂之玉成；分裂難完，謂之瓦解。

> 事有低昂曰軒輊，力相上下曰頡頏。

> 憑空起事曰作俑，仍踵前弊曰效尤。

> 手口共作曰拮據，不暇修容曰鞅掌。

> 手足並行曰匍匐，俯首而思曰低徊。

> 明珠投暗，大屈才能；入室操戈，自相魚肉。

> 求教於愚人，是問道於盲；枉道以干主，是衒玉求售。

> 智謀之士，所見略同；仁人之言，其利甚溥。

> 班門弄斧，不知分量；岑樓齊末，不識高卑。

> 勢延莫遏，謂之滋蔓難圖；包藏禍心，謂之人心叵測。

> 作舍道旁，議論多而難成；一國三公，權柄分而不一。

> 事有奇緣，曰三生有幸；事皆拂意，曰一事無成。

> 酒色是耽，如以雙斧代孤樹；力量不勝，如以寸膠澄黃河。

> 兼聽則明，偏聽則暗，此魏徵之對太宗；眾怒難犯，專欲難成，此於產之諷子孔。

> 欲逞所長，謂之心煩技癢；絕無情欲，謂之槁木死灰。

> 座上有江南，語言須謹；往來無白丁，交接皆賢。

> 將近好處，曰漸入佳境；無端倨傲，曰旁若無人。

> 借事寬役曰告假，將錢囑托曰夤緣。

> 事有大利，曰奇貨可居；事宜鑒前，曰覆車當戒。

> 外彼為此曰左袒；處事而可曰摸棱。

> 敵甚易摧，曰發蒙振落；志在必勝，曰破釜沉舟。

> 曲突徙薪無恩澤，不念豫防之力大；焦頭爛額為上客，徒知救急之功宏。

> 賊人曰梁上君子，強梗曰化外頑民。

> 木屑竹頭，皆為有用之物；牛溲馬渤，可備藥石之資。

> 五經掃地，祝欽明自褻斯文；一木撐天，晉王敦未可擅動。

> 題鳳題午，譏友譏親之隱詞；破麥破梨，見夫見子之奇夢。

> 毛遂片言九鼎，人重其言；季市一諾千金，人服其信。

> 岳飛背涅精忠報國，楊震惟以清白傳家。

> 下強上弱，曰尾大不掉；上權下奪，曰太阿倒持。

> 當今之世，不但君擇臣，臣亦擇君；受命之主，不獨創業難，守成亦不易。

> 生平所為皆可對人言，司馬光之自信；運用之妙惟存乎一心，岳武穆之論兵。

> 不修邊幅，謂人不飾儀容；不立崖岸，謂人天性和樂。

> 蕞爾么麼，言其甚小；鹵莽滅裂，言其不精。

> 誤處皆緣不學，強作乃成自然。

> 求事速成曰躐等，過於禮貌曰足恭。
90 	假忠厚者謂之鄉願，出人群者謂之巨擘。

> 孟浪由於輕浮，精詳出於暇豫。

> 為善則流芳百世，為惡則遺臭萬年。

> 過多曰稔惡，罪滿曰貫盈。

> 嘗見冶容誨淫，須知慢藏誨盜。

> 管中窺豹，所見不多；坐井觀天，知識不廣。

> 無勢可乘，英雄無用武之地。

> 有道則見，君子有展採之恩。

> 求名利達，曰捷足先得；慰士遲滯，曰大器晚成。

> 不知通變，曰徒讀父書；自作聰明，曰徒執己見。

> 淺見曰膚見，俗言曰俚言。

> 識時務者為俊傑，昧先幾者非明哲。

> 村夫不識一丁，愚者豈無一得。

> 拔去一丁，謂除一害；又生一秦，是增一仇。

> 戒輕言，曰恐屬垣有耳；戒輕敵，曰無謂秦無人。

> 同惡相幫，調之助桀為虐；貪心無厭，謂之得隴望蜀。

> 當知器滿則傾，須知物極必反。

> 喜嬉戲名為好弄，好笑謔謂之詼諧。

> 讒口交加，市中可信有虎；眾奸鼓釁，聚蚊可以成雷。

> 萋非成錦，謂譖人之釀禍；含沙射影，言鬼蜮之害人。

> 針砭所以治病；鴆毒必至殺人。

> 李義府陰柔害物，人謂之笑裏藏刀；李林甫奸詭諂人，世謂之口蜜腹劍。

> 代人作事，曰代庖；與人設謀，曰借箸。

> 見事極真，曰明若觀火；對敵易勝，曰勢若摧枯。

> 漢武內多欲而外施仁義，廉頗先國難而後私仇。

> 臥榻之側，豈容他人鼾睡，宋太祖之語；一統之世，真是胡越一家，唐太宗之時。

> 至若景泰以呂易嬴，是嬴亡於莊襄之手：弱晉以牛易馬，是馬滅於懷愍之時。

> 中宗親為點籌於韋後，穢播千秋；明皇賜洗兒錢於貴妃，臭遺萬代。

> 非類相從，不如鶉鵲；父子同牝，謂之聚麀。

> 以下淫上謂之烝，野合奸倫謂之亂。
1> 從來淑慝殊途，惟在後人法戒；欺世情濁異品，全賴吾輩激揚。

#### 《飲食》

> 甘脆肥膿，命曰腐腸之藥；羹藜含糗，難語太牢之滋。

> 御食曰珍饈，白米曰玉粒。

> 好酒曰青州從事，次酒曰平原督郵。

> 魯酒茅柴，皆為薄酒；龍團雀舌，盡是香茗。

> 待人禮衰，曰醴酒不設；款客甚薄，曰脫粟相留。

> 竹葉青，狀元紅，俱為美酒；葡萄綠，珍珠紅，悉是香醪。

> 五斗解酲，劉伶獨溺於酒；兩腋生風，盧仝偏嗜乎茶。

> 茶曰酪奴，又曰瑞草；米曰白粲，又曰長腰。

> 太羹玄酒，亦可薦馨；塵飯塗羹，焉能充餓。

> 酒系杜康所造，腐乃淮南所為。

> 僧謂魚曰水梭花，僧謂雞曰穿籬菜。

> 臨淵羨魚，不如退而結網；揚湯止沸，不如去火抽薪。

> 羔酒自勞，田家之樂；含哺鼓腹，盛世之風。

> 人貪食曰徒餔餟［buzhui］，食不敬曰嗟來食。

> 多食不厭，謂之饕餮之徒；見食垂涎，謂有欲炙之色。

> 未獲同食，曰向隅；謝人賜食，曰飽德。

> 安步可以當車，晚食可以當肉。

> 飲食貧難，曰半菽不飽；厚恩圖報，曰每飯不忘。

> 謝擾人曰兵廚之擾，謙待薄曰草具之陳。

> 白飯青芻，待僕馬之厚；炊金爨玉，謝款客之隆。

> 家貧待客，但知抹月披風；冬月邀賓，乃曰敲冰煮茗。

> 君側元臣，若作酒醴之麴蘗；朝中塚宰，若作和羹之鹽梅。

> 宰肉甚均，陳平見重於父老；戛羹示盡，邱嫂心厭乎漢高。

> 畢卓為吏部而盜酒，逸興太豪；越王愛士卒而投醪，戰氣百倍。

> 懲羹吹齏，謂人懲前警後；酒囊飯袋，謂人少學多餐。

> 隱逸之士，漱石枕流；沉湎之夫，藉糟枕麴。

> 昏庸桀紂，胡為酒池肉林；苦學仲淹，惟有斷齏畫粥。

#### 《宮室》

> 洪荒之世，野處穴居；有巢以後，上棟下宇。

> 竹苞松茂，謂制度之得宜；鳥革翬［hui］飛，調創造之盡善。

> 朝廷曰紫宸，禁門曰青瑣。

> 宰相職掌絲綸，內居黃閣；百官具陳章疏，敷奏丹墀。

> 木天署，學土所居，紫薇省，中書所蒞。

> 金馬玉堂，翰林院宇；柏臺烏府，御史衙門。

> 布政司，稱為藩府，按察司，系是臬司。

> 潘岳種挑於滿縣，人稱花縣；於賤鳴琴以治邑，故曰琴堂。

> 譚府是仕宦之家，衙門乃隱逸之宅。

> 賀人有喜，曰門闌藹瑞；謝人過訪，曰蓬蓽生輝。

> 美奐美輪，禮稱屋宇之高華；肯構肯堂，書言父子之同志。

> 土木方興，曰經始；創造已畢，曰落成。

> 樓高可以摘星，屋小僅堪容膝。

> 寇萊公庭除之外，只可栽花；李文靖廳事之前，僅容旋馬。

> 恭賀屋成，曰燕賀；自謙屋小，曰蝸廬。

> 民家名曰閭閻，貴族稱為閥閱。

> 朱門乃富豪之第，白屋是布衣之家。

> 客舍曰逆旅，館驛曰郵亭。

> 書室曰蕓窗，朝廷曰魏闕。

> 成均闢雍，皆國學之號；黌宮膠序，乃鄉學之稱。

> 笑人善忘，曰徙宅忘妻；譏人不謹，曰開門揖盜。

> 何樓所市，皆濫惡之物；壟斷獨登，譏專利之人。

> 蓽門圭竇，系貧土之居；甕牖繩樞，皆窶人之室。

> 宋寇準真是北門鎖鑰，檀道濟不愧萬里長城。

#### 《器用》

> 一人之所需，百工斯為備。

> 但用則各適其用，而名則每異其名。

> 管城子、中書君，悉為筆號；石虛中、即墨侯，皆為硯稱。

> 墨為松使者，紙號楮先生。

> 紙曰剡藤，又曰玉版；墨曰陳玄，又曰龍臍。

> 共筆硯，同富之謂；付衣缽，傳道之稱。

> 篤志業儒，曰磨穿鐵硯；棄文就武，曰安用毛錐。

> 劍有干將鏌鎁之名，扇有仁風便面之號。

> 何謂箑［sha］，亦扇之名；何謂籟，有聲之謂。

> 小舟名蚱蜢，巨艦曰艨艟。

> 金根是皇后之車，菱花乃婦人之鏡。

> 銀鑿落原是酒器，玉參差乃是簫名。

> 刻舟求劍，固而不通；膠柱鼓瑟，拘而不化。

> 斗筲言其器小，梁棟謂是大材。

> 鉛刀無一割之利，強弓有六石之名。

> 杖以鳩名，因鳩喉之不噎；鑰同魚樣，取魚目之常醒。

> 兜鍪系是頭盔，叵羅乃為酒器。

> 短劍名匕首，氈毯曰氍毹。

> 琴名綠綺焦桐，弓號烏號繁弱。

> 香爐曰寶鴨，燭臺曰燭奴。

> 龍涎雞舌，悉是香茗；鷁首鴨頭，別為船號。

> 壽光客，是妝臺無塵之鏡；長明公，是梵堂不滅之燈。

> 桔槔是田家之水車，襏襫［bo2shi4］是農夫之雨具。

> 烏金，炭之美譽；忘歸，矢之別名。

> 夜可擊，朝可炊，軍中刁斗；雲漢熱，北風寒，劉褒畫圖。

> 勉人發憤，曰猛著祖鞭；求人宥罪，曰幸開湯網。

> 拔幟立幟，韓信之計甚奇；楚弓楚得，楚王所見未大。

> 董安於性援，常佩弦以自急，西門豹性急，常佩韋以自寬。

> 漢孟敏嘗墮甑不顧，知其無益；宋太祖謂犯法有劍，正欲立成。

> 王衍清談，常持麈尾；橫渠講易，每擁皋比。

> 尾生抱橋而死，固執不通；楚妃守符而亡，貞信可錄。

> 溫橋昔燃犀，照見水族之鬼怪；秦政有方鏡，照見世人之邪心。

> 車載斗量之人，不可勝數；南金東箭之品，實是堪奇。

> 傳檄可定，極言敵之易破；迎刃而解，甚言事之易為。

> 以銅為鑒，可整衣冠；以古為鑒，可知興替。

#### 《珍寶》

> 山川之精英，每洩為至寶；乾坤之瑞氣，恆結為奇珍。

> 故玉足以庇嘉穀，明珠可以禦火災。

> 魚目豈可混珠，碔砆［wufu］焉能亂玉。

> 黃金生於麗水，白銀出自朱提。

> 曰孔方，曰家兄，僅為錢號；日青蚨，曰鵝眼，亦是錢名。

> 可貴者明月夜光之珠，可珍者璠［fan］璵琬琰［yan］之玉。

> 宋人以燕石為玉，什襲緹巾之中；楚王以璞玉為石，兩刖卞和之足。

> 惠王之珠，光能照乘；和氏之壁，價重連城。

> 鮫人泣淚成珠，宋人削玉為楮。

> 賢乃國家之寶，儒為席上之珍。

> 王者聘賢，束帛加壁；真儒抱道，懷瑾握瑜。

> 雍伯多緣，種玉於藍田而得美婦；太公奇遇，釣璜於渭水而遇文王。

> 剖腹藏珠，愛財而不愛命；纏頭作錦，助舞而更助嬌。

> 孟嘗廉潔，克俾合浦還珠；相如忠勇，能使秦廷歸璧。

> 玉釵作燕飛，漢宮之異事；金錢成蝶舞，唐庫之奇傳。

> 廣錢固可以通神，營利乃為鬼所笑。

> 以小致大，謂之拋磚引玉；不知所貴，謂之買櫝還珠。

> 賢否罹害，如玉石俱焚；貪得無厭，雖輜珠必算。

> 崔烈以錢買官，人皆惡其銅臭；秦嫂不敢視叔，自言畏其多金。

> 熊袞父亡，天乃雨錢助葬；仲儒家窘，天乃雨金濟貧。

> 漢楊震畏四知而辭金，唐太宗因懲貪而賜絹。

> 晉魯褒作錢神論，嘗以錢為孔方兄；王夷甫口不言錢，乃謂錢為阿堵物。

> 然而床頭金盡，壯士無顏；囊內錢空，阮郎羞澀。

> 但匹夫不可懷壁，人生孰不愛財。

#### 《貧富》

> 命之修短有數，人之富貴在天。

> 惟君子安貧，達人知命。

> 貫朽粟陳，稱羨財多之謂；紫標黃榜，封記錢庫之名。

> 貪愛錢物，謂之錢愚；好置由宅，謂之地癖。

> 守錢虜，譏蓄財而不散；落魄夫，謂失業之無依。

> 貧者地無立錐，富者田連阡陌。

> 室如懸磬，言其甚窘；家無儋石，謂其極貧。

> 無米曰在陳，守死曰待斃。

> 富足曰殷實，命蹇日數奇。

> 甦［su］涸鮒，乃濟人之急；呼庚癸，是乞人之糧。

> 家徒壁立，司馬相如之貧；扊扅［yanyi］為炊，秦百里奚之苦。

> 鵠形菜色，皆窮民饑餓之形；炊骨爨骸，謂軍中乏糧之慘。

> 餓死留君臣之義，伯夷叔齊；資財敵王公之富，陶朱倚頓。

> 石崇殺妓以侑酒，恃富行兇；何曾一食費萬錢，奢侈過甚。

> 二月賣新絲，五月糶新穀，真是剜肉醫瘡；三年耕而有一年之食，九年耕而有三年之食，庶幾遇荒有備。

> 貧士之腸習黎莧，富人之口厭膏梁。

> 石崇以蠟代薪，王愷以飴沃釜。

> 範丹土灶生蛙，破甑生塵；曾子捉襟見肘，納履決踵，貧不勝言；韋莊數米而飲，稱薪而爨，儉有可鄙。

> 總之飽德之士，不願膏梁；聞譽之施，奚圖文繡。

#### 《疾病死喪》

> 福壽康寧，固人之所同欲；死亡疾病，亦人所不能無。

> 惟智者能調，達人自玉。

> 問人病曰貴體違和，自謂疾曰偶沾微恙。

> 罹病者，甚為造化小兒所苦；患病者，豈是實沈臺駘為災。

> 病不可為，曰膏肓；平安無事，曰無恙。

> 採薪之憂，謙言抱病；河魚之患，系是腹疾。

> 可以勿藥，喜其病安；厥疾勿瘳，言其病篤。

> 瘧不病君子，病君子正為瘧耳；卜所以決疑，既不疑復何卜哉？謝安夢雞而疾不起，因太歲之在酉；楚王吞蛭而疾乃痊，因厚德之及人。

> 將屬纊，將易簣，皆言人之將死；作古人，登鬼籙，皆言人之已亡。

> 親死則丁憂，居喪則讀禮。

> 在床謂之尸，在棺謂之柩。

> 報孝書曰訃，慰孝子曰唁。

> 往吊曰匍匐，廬墓日倚廬。

> 寢苫枕塊，哀父母之在土；節哀順變，勸孝子之惜身。

> 男子死曰壽終正寢，女人死曰壽終內寢。

> 天子死曰崩，諸侯死曰薨，大夫死曰卒，土人死曰不祿，庶人死曰死，童子死曰殤。

> 自謙父死曰孤子，母死曰哀子，父母俱死曰孤哀子；自言父死曰失怙，母死曰失恃，父母俱死曰失怙恃。

> 父死何謂考，考者成也，已成事業也；母死何謂妣，妣者媲也，克媲父美也。

> 百日內曰泣血，百日外曰稽顙。

> 期年曰小祥，兩期曰大祥。

> 不緝曰斬衰，緝之曰齊衰，論喪之有輕重；九月為大功，五月為小功，言服之有等倫。

> 三月之服曰緦麻，三年將滿曰禫［dan］禮。

> 孫承祖服，嫡孫杖期；長子已死，嫡孫承重。

> 死者之器曰明器，待以神明之道；孝子之枚曰哀杖，為扶哀痛之軀。

> 父之節在外，故杖取乎竹；母之節在內，故杖取乎桐。

> 以財物助喪家，謂之賻；以車馬助喪家，謂之賵［feng］；以衣殮死者之身，謂之禭；以玉實死者之口，謂之琀。

> 送喪曰執紼，出柩曰駕輀［er］。

> 吉地曰牛眠地，築墳曰馬鬣封。

> 墓前石人，原名翁仲；柩前功布，今日銘旌。

> 挽歌始於田橫，墓志創於傅奕。

> 生墳曰壽藏，死墓曰佳城。

> 墳曰夜臺，壙曰窀穸［kuang-zhun-xi］。

> 已葬曰瘞玉，致祭曰束芻。

> 春祭曰礿［禴yue］，夏祭曰禘，秋祭曰嘗，冬祭曰烝。

> 飲杯棬而抱痛，母之口澤如存；讀父書以增傷，父之手澤未泯。

> 子羔悲親而泣血，子夏哭子而喪明。

> 王裒哀父之死，門人因廢蓼莪［e］詩；王修哭母之亡，鄰里遂停桑柘杜。

> 樹欲靜而風不息，子欲養而親不在，皋魚增感；與其椎牛而祭墓，不如雞豚之逮存，曾子興思。

> 故為人子者，當思木本水源，須重慎終追遠。

### 《卷四》

#### 《文事》

> 多才之士，才儲八斗；博學之德，學富五車。

> 三墳五典，乃三皇五帝之書；八索九丘，是八澤九州之志。

> 書經載上古唐虞三代之事，故曰尚書；易經乃姬周文王周公所系，故曰周易。

> 二戴曾刪禮記，故曰戴禮；二毛曾注詩經，故曰毛詩。

> 孔子作春秋，因獲麟而絕筆，故曰麟經。

> 榮於華袞，乃春秋一字之褒；嚴於斧鋮，乃春秋一字之貶。

> 縑緗黃卷，總謂經書；雁帛鸞箋，通稱簡札。

> 錦心繡口，李太白之文章；鐵畫銀鉤，王羲之之字法。

> 雕蟲小技，自謙文學之卑；倚馬可待，羨人作文之速。

> 稱人近來進德，曰士別三日，當刮目相看；羨人學業精通，曰面璧九年，始有此神悟。

> 五鳳樓手，稱文字之精奇；七步奇才，羨天才之敏捷。

> 譽才高，曰今之班馬；羨詩工，曰壓倒元白。

> 漢晁錯多智，景帝號為智囊；高仁裕多詩，時人謂之詩窖。

> 騷客即是詩人，譽髦乃稱美士。

> 自古詩稱李杜，至今字仰鐘王。

> 白雪陽春，是難和難賡之韻；青錢萬選，乃屢試屢中之文。

> 驚神泣鬼，皆言詞賦之雄豪；遏雲繞梁，原是歌音之嘹喨。

> 涉獵不精，是多學之弊；咿唔呫［che，tie］畢，皆讀書之聲。

> 連篇累牘，總說多文；寸楮尺素，通稱簡札。

> 以物求文，謂之潤筆之資；因文得錢，乃曰稽古之力。

> 文章全美，曰文不加點；文章奇異，曰機杼一家。

> 應試無文，謂之曳白；書成繡梓，謂之殺青。

> 襪線之才，自謙才短；記問之學，自愧學膚。

> 裁詩曰推敲，曠學曰作輟。

> 文章浮薄，何殊月露風雲；典籍儲藏，皆在蘭臺石室。

> 秦始皇無道，焚書坑儒；唐太完好文，開科取士。

> 花樣不同，乃謂文章之異；燎草塞責，不求辭語之精。

> 邪說曰異端，又曰左道；讀書曰肄業，又曰藏修。

> 作文曰染翰操觚，從師曰執經問難。

> 求作文，曰乞揮如椽筆；羨高文，曰才是大方家。

> 競尚佳章，曰洛陽紙貴；不嫌問難，曰明鏡不疲。

> 稱人書架曰鄴架，稱人嗜學曰書淫。

> 白居易生七月，便識之無二字；唐李賀才七歲，作高軒過一篇。

> 開卷有益，宋太宗之要語；不學無術，漢霍光之為人。

> 漢劉向校書於天祿，太乙燃藜；趙匡胤代位於後周，陶穀出詔。

> 江淹夢筆生花，文思大進；揚雄夢吐白鳳，詞賦愈奇。

> 李守素通姓氏之學，敬宗名為人物志；虞世南晰古今之理，太宗號為行秘書。

> 茹古含今，皆言學博；咀英嚼華，總曰文新。

> 文望尊隆，韓退之若泰山北斗；涵養純粹，程明道如良玉精金。

> 李白才離，咳唾隨風生珠玉；孫綽詞麗，詩賦擲地作金聲。

#### 《科第》

> 士人入學曰游泮，又曰採芹；士人登科曰釋褐，又曰得雋。

> 賓興即大比之年，賢書乃試錄之號。

> 鹿鳴宴，款文榜之賢；鷹揚宴，待武科之士。

> 文章入式，有朱衣以點頭；經術既明，取青紫如拾芥。

> 其家初中，謂之破天荒；士人超拔，謂之出頭地。

> 中狀元，曰獨占鰲頭；中解元，曰名魁虎榜。

> 瓊林賜宴，宋太宗之伊始；臨軒問策，宋神宗之開端。

> 同榜之人，皆是同年；取中之官，謂之座主。

> 應試見遺，謂之龍門點額；進士及第，謂之雁塔題名。

> 賀登科，曰榮膺鶚薦；入貢院，曰鏖戰棘闈。

> 金殿唱名曰傳臚［lu］，鄉會放榜曰撤棘。

> 攀仙桂，步青雲，皆言榮發；孫山外，紅勒帛，總是無名。

> 英雄入吾彀，唐太宗喜得佳士；桃李屬春官，劉禹錫賀得門生。

> 薪，採也，［梄水］［you］，積也，美文王作人之詩，故考士謂之薪［木酉水］之典；匯，類也，征，進也，是連類同進之象，故進賢謂之匯征之途。

> 賺了英雄，慰人下第；傍人門戶，憐士無依。

> 雖然有志者事竟成，佇［zhu］看榮華之日；成丹者火候到，何惜烹煉之功。

#### 《制作》

> 上古結繩記事，蒼頡制字代繩。

> 龍馬負圖，伏羲因畫八卦；洛龜呈瑞，大禹因列九疇。

> 歷日是神農所為，甲子乃大橈［rao］所作。

> 算數作於隸首，律呂造自伶倫。

> 甲胄舟車，系軒轅之創始；權量衡度，亦軒轅之立規。

> 伏羲氏造網罟，教佃漁以贍民用；唐太宗造冊籍，編里甲以稅田糧。

> 興貿易，制耒耜［si］，皆由炎帝；造琴瑟，教嫁娶，乃是伏羲。

> 冠冕衣裳，至黃帝而始備；桑麻蠶績，自元妃而始興。

> 神農嘗百草，醫藥有方；後稷播百穀，粒食攸賴。

> 燧人氏鉆木取火，烹飪初興；有巢氏構木為巢，宮室始創。

> 夏禹欲通神祗，因鑄鏞鐘於郊廟；漢明尊崇佛教，始立寺觀於中朝。

> 周公作指南車，羅盤是其遺制；錢樂作渾天儀，歷家始有所宗。

> 育王得疾，因造無量寶塔；秦政防胡，特築萬里長城。

> 叔孫通制立朝儀，魏曹丕秩序官品。

> 周公獨制禮樂，蕭何造立律條。

> 堯帝作圍棋，以教丹朱；武王作象棋，以象戰鬥。

> 文章取士，興於趙宋；應制以詩，起於李唐。

> 梨園子弟，乃唐明皇作始；資治通鑒，乃司馬光所編。

> 筆乃蒙恬所造，紙乃蔡倫所為。

> 凡今人之利用，皆古聖之前民。

#### 《技藝》

> 醫士業岐軒之術，稱曰國手；地師習青烏之書，號曰堪輿。

> 盧醫扁鵲，古之名醫；鄭虔崔白，古之名畫。

> 晉郭璞得青囊經，故善卜筮地理；孫思邈得龍宮方，能醫虎口龍鱗。

> 善卜者，是君平詹尹之流；善相者，即唐舉子卿之亞。

> 推命之士即星士，繪圖之士曰丹青。

> 大風鑒，相士之稱；大工師，木匠之譽。

> 若王良，若造父，皆善御之人；東方朔，淳于髡，系滑稽之輩。

> 稱善卜卦者，曰今之鬼谷；稱善記怪者，曰古之董狐。

> 稱諏［zou］日之人曰太史，稱書算之人曰掌文。

> 擲骰［tou］者，喝雉呼盧；善射者，穿楊貫虱。

> 樗蒱［chupu］之戲，乃云雙陸；橘中之樂，是說圍棋。

> 陳平作傀儡，解漢高白登之圍；孔明造木牛，輔劉備運糧之計。

> 公輸子削木鳶，飛天至三日而不下；張僧繇畫壁龍，點睛則雷電而飛騰。

> 然奇技似無益於人，而百藝則有濟於用。

#### 《訟獄》

> 世人惟不平則鳴，聖人以無訟為貴。

> 上有恤刑之主，桁［heng］楊雨潤；下無冤枉之民，肺石風清。

> 雖囹圄便是福堂，而畫地亦可為獄。

> 與人搆訟，曰鼠牙雀角之爭；罪人訴冤，有搶地籲天之慘。

> 狴犴猛犬而能守，故獄門畫狴犴之形；棘木外刺而里直，故聽訟在棘木之下。

> 鄉亭之系有岸，朝廷之系有獄，誰敢作奸犯科；死者不可復生，刑者不可復續，上當原情定罪。

> 囹圄是周獄，羑里是商牢。

> 桎梏之設，乃拘罪人之具；縲紲［leixie］之中，豈無賢者之冤。

> 兩爭不放，謂之鷸蚌相持；無辜牽連，謂之池魚受害。

> 請公入甕，周興自作其孽；下車泣罪，夏禹深痛其民。

> 好訟曰健訟，掛告曰株連。

> 為人息訟，謂之釋紛；被人栽冤，謂之嫁禍。

> 徒配曰城旦，遣戍是問軍。

> 三尺乃朝廷之法，三木是罪人之刑。

> 古之五刑，墨劓剕［fei］宮大闢；今之律例，笞杖死罪徒流。

> 上古時削木為吏，今日之淳風安在；唐太宗縱囚歸獄，古人之誠信可嘉。

> 花落訟庭間，草生囹圄靜，歌何易治民之間；吏從冰上立，人在鏡中行，頌盧奐折獄之清。

> 可見治亂之藥石，刑罰為重；興平之梁肉，德教為先。

#### 《釋道鬼神》

> 如來釋迦，即是牟尼，原系成佛之祖；老聃李耳，即是道君，乃是道教之宗。

> 鷲嶺祗園，皆屬佛國；交梨火棗，盡是仙丹。

> 沙門稱釋，始於晉道安；中國有佛，始於漢明帝。

> 箴［咸換為錢］鏗即是彭祖，八百高年；許遜原宰旌陽，一家超舉。

> 波羅猶云彼岸，紫府即是仙宮。

> 曰上方，曰梵剎，總是佛場；曰真宇，曰蕊珠，皆稱仙境。

> 伊蒲饌可以齋僧，青精飯亦堪供佛。

> 香積廚僧家所備，仙麟脯仙子所餐。

> 佛圖澄顯神通，咒蓮生缽；葛仙翁作戲術，吐飯成蜂。

> 達摩一葦渡江，欒巴噀［xun］酒滅火。

> 吳猛畫江成路，麻姑擲米成珠。

> 飛錫掛錫，謂僧人之行止；導引胎息，謂道士之修持。

> 和尚拜禮曰和南，道士拜禮曰稽首。

> 曰圓寂，曰荼毗，皆言和尚之死；曰羽化，曰尸解，悉言道士之亡。

> 女道曰巫，男道曰覡，自古攸分；男僧曰僧，女僧曰尼，從來有別。

> 羽客黃冠，皆稱道士；上人比丘，並美僧人。

> 檀越檀那，僧家稱施主；燒丹煉汞，道士學神仙。

> 和尚自謙，謂之空桑子；道士誦經，謂之步虛聲。

> 菩者普也，薩者濟也，尊稱神祗，故有菩薩之譽。

> 水行龍力大，陸行象力大，負荷佛法，故有龍象之稱。

> 儒家謂之世，釋家謂之劫，道家謂之塵，俱謂俗緣之未脫；儒家曰精一，釋家曰三昧，道家曰貞一，總言奧義之無窮。

> 達摩死後，手攜只履西歸；王喬朝君，［X］化雙鳧下降。

> 闢谷絕粒，神仙能服氣煉形；不滅不生，釋氏惟明心見性。

> 梁高僧談經入妙，可使巖石點頭，天花墜地；張虛靖煉丹既成，能令龍虎並伏，雞犬俱升。

> 藏世界於一粟，佛法何其大；貯乾坤於一壺，道法何其玄。

> 妄誕之言，載鬼一車；高明之家，鬼瞰其室。

> 無鬼論，作於晉之阮瞻；搜神記，撰於晉之干寶。

> 顏子淵，卜子商，死為地下修文郎；韓擒虎，寇萊公，死為陰司閻羅王。

> 至若土穀之神曰社稷，乾旱之鬼曰旱魃。

> 魑魅魍魎，山川之祟；神荼鬱壘，啖鬼之神。

> 仕途偃蹇，鬼神為之揶揄；心地光明，吉神自為之呵護。

#### 《鳥獸》

> 麟為毛蟲之長，虎乃獸中之王。

> 麟鳳龜龍，謂之四靈；犬豕［shi］與雞，謂之三物。

> 騄駬驊騮，良馬之號；太牢大武，乃牛之稱。

> 羊曰柔毛，又曰長髯主簿；豕名剛鬣，又曰烏喙將軍。

> 鵝名舒雁，鴨號家鳧。

> 雞有五德，故稱之為德禽；雁性隨陽，因名之曰陽鳥。

> 家貍烏圓，乃貓之譽；韓盧楚獷［guang］，皆犬之名。

> 麒麟騶［zou］虞，皆好仁之獸；螟螣［te4］蟊［mao2］賊，皆害苗之蟲。

> 無腸公子，螃蟹之名；綠衣使者，鸚鵡之號。

> 狐假虎威，謂借勢而為惡；養虎貽患，謂留禍之在身。

> 猶豫多疑，喻人之不決；狼狽相倚，比人之顛連。

> 勝負未分，不知鹿死誰手；基業易主，正如燕入他家。

> 雁到南方，先至為主，後至為賓；雉名陳寶，得雄則王，得雌則霸。

> 刻鵠類鶩，為學初成；畫虎類犬，弄巧成拙。

> 美惡不稱，謂之狗尾續貂；貪圖不足，謂之蛇欲吞象。

> 禍去禍又至，曰前門拒虎，後門進狼；除兇不畏兇，曰不入虎穴，焉得虎子。

> 鄙眾趨利，曰群蟻附膻；謙己愛兒，曰老牛舐犢。

> 無中生有，曰畫蛇添足；進退兩難，曰羝羊觸藩。

> 杯中蛇影，自起猜疑；塞翁失馬，難分禍福。

> 龍駒鳳雛，晉閔鴻誇吳中陸士龍之異；伏龍鳳雛，司馬徽稱孔明龐士元之奇。

> 呂後斷戚夫人手足，號曰人彘［zhi］；胡人醃契丹王尸骸，謂之帝羓［ba，乾肉］。

> 人之狠惡，同於檮杌［tao2wu4］；人之兇暴，類於窮奇。

> 王猛見桓溫，捫虱而談當世之務；寧戚遇齊桓，扣角而取卿相之榮。

> 楚王軾怒蛙，以昆蟲之敢死；丙吉問牛喘，恐陰陽之失時。

> 以十人而制千虎，比言事之難勝；走韓盧而搏蹇兔，喻言敵之易摧。

> 兄弟如鶺鴒［ji2ling2］之相親，夫婦如鸞鳳之配偶。

> 有勢莫能為，曰雖鞭之長，不及馬腹；制小不用大，曰割雞之小，焉用牛刀。

> 鳥食母者曰梟，獸食父者曰獍［jing］。

> 苛政猛於虎，壯士氣如虹。

> 腰纏十萬貫，騎鶴上揚州，謂仙人而兼富貴；盲人騎瞎馬，夜半臨深池，是險語之逼人聞。

> 黔驢之技，技止此耳；鼯鼠之技，技亦窮乎。

> 強兼並者曰鯨吞，為小賊者曰狗盜。

> 養惡人如養虎，當飽其肉，不飽則噬；養惡人如養鷹，饑之則附，飽之則颺。

> 隨珠彈雀，謂得少而失多；投鼠忌器，恐因甲而害乙。

> 事多曰蝟集，利小曰蠅頭。

> 心惑似狐疑，人喜如雀躍。

> 愛屋及烏，謂因此而惜彼；輕雞愛鶩，謂舍此而圖他。

> 唆惡為非，曰教猱［nao］升木；受恩不報，曰得魚忘筌。

> 倚勢害人，真似城狐社鼠；空存無用，何殊陶犬瓦雞。

> 勢弱難敵，謂之螳臂當轍；人生易死，乃曰蜉蝣在世。

> 小難制大，如越雞難伏鵠卵；賤反輕貴，似學鸴［鷽xue］鳩反笑大鵬。

> 小人不知君子之心，曰燕雀焉知鴻鵠志；君子不受小人之侮，曰虎豹豈受犬羊欺。

> 跖［zhi］犬吠堯，吠非其主。

> 鳩居鵲巢，安享其成。

> 緣木求魚，極言難得；按圖索驥，甚言失真。

> 惡人借勢，曰如虎負嵎［yu］；窮人無歸，曰如魚失水。

> 九尾狐，譏陳彭年素性諂而又奸；獨眼龍，誇李克用一目眇［miao］而有勇。

> 指鹿為馬，秦趙高之欺主；叱石成羊，黃初平之得仙。

> 卞莊勇能擒兩虎，高駢一矢貫雙雕。

> 司馬懿畏蜀如虎，諸葛亮輔漢如龍。

> 鷦鷯巢林，不過一枝；鼴鼠飲河，不過滿腹。

> 人棄甚易，曰孤雛腐鼠；文名共抑，曰起鳳騰蛟。

> 為公乎，為私乎，惠帝問蝦蟆；欲左左，欲右右，湯德及禽獸。

> 魚游於釜中，雖生不久；燕巢於幕上，棲身不安。

> 妄自稱奇，謂之遼東豕；其見甚小，譬如井底蛙。

> 父惡子賢，謂是犁牛之子；父謙子拙，謂是豚犬之兒。

> 出人群而獨異，如鶴立雞群；非配偶以相從，如雉求牡匹。

> 天上石麟，誇小兒之邁眾；人中騏驥，比君子之超凡。

> 怡堂燕雀，不知後災；翁里醯［xi］雞，安有廣見。

> 馬牛襟裾，罵人不識禮儀；沐猴而冠，笑人見不恢宏。

> 羊質虎皮，譏其有文無實；守株待兔，言其守拙無能。

> 惡人如虎生翼，勢必擇人而食；志士如鷹在籠，自是凌霄有志。

> 鮒魚困涸轍，難待西江水，比人之甚窘；蛟龍得雲雨，終非池中物，比人大有為。

> 執牛耳，謂人主盟；附驥尾，望人引帶。

> 鴻雁哀鳴，比小民之失所；狡兔三窟，誚［qiao］貪人之巧營。

> 風馬牛勢不相及，常山蛇首尾相應。

> 百足之蟲，死而不殭，以其扶之者眾；千歲之龜，死而留甲，因其卜之者靈。

> 大丈夫寧為雞口，毋為牛後；士君子豈甘雌伏，定要雄飛。

> 毋局促如轅下駒，毋委靡如牛馬走。

> 猩猩能言，不離走獸；鸚鵡能言，不離飛鳥。

> 人惟有禮，庶可免相鼠之刺；若徒能言，夫何異禽獸之心。

#### 《花木》

> 植物非一，故有萬卉之名；穀種甚多，故有百穀之號。

> 如茨［ci］如梁，謂禾稼之蕃；惟夭惟喬，謂草木之茂。

> 蓮乃花中君子，海棠花內神仙。

> 國色天香，乃牡丹之富貴；冰肌玉骨，乃梅萼之清奇。

> 蘭為王者之香，菊同隱逸之士。

> 竹稱君子，松號大夫。

> 萱草可忘憂，屈軼能指佞。

> 筼簹［xundang］，竹之別號；木樨，桂之別名。

> 明日黃花，過時之物；歲寒松柏，有節之稱。

> 樗［chu］櫟乃無用之散材，楩［pian］］楠勝大用之良木。

> 玉版，筍之異號；蹲［cun］鴟［chi］，芋之別名。

> 瓜田李下，事避嫌疑；秋菊春桃，時來尚早。

> 南枝先，北枝後，庾嶺之梅；朔而生，望而落，堯階蓂［ming］］莢。

> 苾蒭［bichu］］背陰向陽，比僧人之有德；木槿朝開暮落，比榮華之不長。

> 芒刺在背，言恐懼不安；薰蕕異氣，猶賢否有別。

> 桃李不言，下自成蹊；道旁苦李，為人所棄。

> 老人娶少婦，曰枯楊生稊［ti2］］；國家進多賢，曰拔茅連茹。

> 蒲柳之姿，未秋先槁；姜桂之性，愈老愈辛。

> 王者之兵，勢如破竹；七雄之國，地若瓜分。

> 苻堅望陣，疑草木皆是晉兵；索靖知亡，嘆銅駝會在荊棘。

> 王祜［hu］］知子必貴，手植三槐；竇鈞五子齊榮，人稱五桂。

> 鉏麑［ju3ni2］］觸槐，不忍賊民之主；越王嘗蓼，必欲復吳之仇。

> 修母畫荻以教子，誰不稱賢；廉頗負荊以請罪，善能悔過。

> 彌子瑕常恃寵，將餘桃以啖君；秦商鞅欲行令，使徙木以立信。

> 王戎賣李鉆核，不勝鄙吝；成王剪桐封弟，因無戲言。

> 齊景公以二桃殺三士，楊再思謂蓮花似六郎。

> 倒啖蔗，漸入佳境；蒸哀梨，大失本真。

> 煮豆燃萁，比兄殘弟；砍竹遮筍，棄舊憐新。

> 元素致江陵之柑，吳剛伐月中之桂。

> 捐資濟貧，當效堯夫之助麥；以物申敬，聊效野人之獻芹。

> 冒雨剪韭，郭林宗款友情殷；踏雪尋梅，孟浩然自娛興雅。

> 商太戊能修德，詳桑自死；寇萊公有深仁，枯竹復生。

> 王母蟠桃，三千年開花，三千年結子，故人借以祝壽誕；上古大椿，八千歲為春，八千歲為秋，故人托以比嚴君。

> 去稂莠正以植嘉禾，沃枝葉不如培根本。

> 世路之蓁蕪當剔，人心之茅塞須開。


## 《增廣賢文》

1 	昔時賢文，誨汝諄諄，集韻增文，多見多聞。
2 	觀今宜鑒古，無古不成今。
3 	知己知彼，將心比心。
4 	酒逢知己飲，詩向會人吟。
5 	相識滿天下，知心能幾人。
6 	相逢好似初相識，到老終無怨恨心。
7 	近水知魚性，近山識鳥音。
8 	易漲易退山溪水，易反易覆小人心。
9 	運去金成鐵，時來鐵似金，讀書須用意，一字值千金。
10 	逢人且說三分話，未可全拋一片心。
11 	有意栽花花不發，無心插柳柳成陰。
12 	畫虎畫皮難畫骨，知人知面不知心。
13 	錢財如糞土，仁義值千金。
14 	流水下灘非有意，白雲出岫本無心。
15 	當時若不登高望，誰信東流海洋深。
16 	路遙知馬力，事久見人心。
17 	兩人一般心，無錢堪買金，一人一般心，有錢難買針。
18 	相見易得好，久住難為人。
19 	馬行無力皆因瘦，人不風流只為貧。
20 	饒人不是癡漢，癡漢不會饒人。
21 	是親不是親，非親卻是親。
22 	美不美，鄉中水，親不親，故鄉人。
23 	鶯花猶怕春光老，豈可教人枉度春。
24 	相逢不飲空歸去，洞口桃花也笑人。
25 	紅粉佳人休使老，風流浪子莫教貧。
26 	在家不會迎賓客，出外方知少主人。
27 	黃金無假，阿魏無真。
28 	客來主不顧，應恐是癡人。
29 	貧居鬧市無人問，富在深山有遠親。
30 	誰人背後無人說，哪個人前不說人。
31 	有錢道真語，無錢語不真。
32 	不信但看筵中酒，杯杯先勸有錢人。
33 	鬧里有錢，靜處安身。
34 	來如風雨，去似微塵。
35 	長江後浪推前浪，世上新人趕舊人。
36 	近水樓臺先得月，向陽花木早逢春。
37 	莫道君行早，更有早行人。
38 	莫信直中直，須防仁不仁。
39 	山中有直樹，世上無直人。
40 	自恨枝無葉，莫怨太陽偏。
41 	大家都是命，半點不由人。
42 	一年之計在於春，一日之計在於寅，一家之計在於和，一生之計在於勤。
43 	責人之心責己，恕己之心恕人。
44 	守口如瓶，防意如城。
45 	寧可人負我，切莫我負人。
46 	再三須慎意，第一莫欺心。
47 	虎生猶可近，人熟不堪親。
48 	來說是非者，便是是非人。
49 	遠水難救近火，遠親不如近鄰。
50 	有茶有酒多兄弟，急難何曾見一人。
51 	人情似紙張張薄，世事如棋局局新。
52 	山中也有千年樹，世上難逢百歲人。
53 	力微休負重，言輕莫勸人。
54 	無錢休入眾，遭難莫尋親。
55 	平生莫作皺眉事，世上應無切齒人。
56 	士者國之寶，儒為席上珍。
57 	若要斷酒法，醒眼看醉人。
58 	求人須求大丈夫，濟人須濟急時無。
59 	渴時一滴如甘露，醉後添杯不如無。
60 	久住令人賤，頻來親也疏。
61 	酒中不語真君子，財上分明大丈夫。
62 	出家如初，成佛有餘。
63 	積金千兩，不如明解經書。
64 	養子不教如養驢，養女不教如養豬。
65 	有田不耕倉廩虛，有書不讀子孫愚。
66 	倉廩虛兮歲月乏，子孫愚兮禮義疏。
67 	同君一席話，勝讀十年書。
68 	人不通今古，馬牛如襟裾。
69 	茫茫四海人無數，哪個男兒是丈夫。
70 	白酒釀成緣好客，黃金散盡為收書。
71 	救人一命，勝造七級浮屠。
72 	城門失火，殃及池魚。
73 	庭前生瑞草，好事不如無。
74 	欲求生富貴，須下死工夫。
75 	百年成之不足，一旦敗之有餘。
76 	人心似鐵，官法如爐。
77 	善化不足，惡化有餘。
78 	水太清則無魚，人至察則無徒。
79 	知者減半，省者全無。
80 	在家由父，出家從夫。
81 	癡人畏婦，賢女敬夫。
82 	是非終日有，不聽自然無。
83 	寧可正而不足，不可邪而有餘。
84 	寧可信其有，不可信其無。
85 	竹籬茅舍風光好，道院僧堂終不如。
86 	命裡有時終須有，命里無時莫強求。
87 	道院迎仙客，書堂隱相儒。
88 	庭栽棲鳳竹，池養化龍魚。
89 	結交須勝己，似我不如無。
90 	但看三五日，相見不如初。
91 	人情似水分高下，世事如雲任卷舒。
92 	會說說都是，不會說無禮。
93 	磨刀恨不利，刀利傷人指。
94 	求財恨不得，財多害自己。
95 	知足常足，終身不辱。
96 	知止常止，終身不恥。
97 	有福傷財，無福傷己。
98 	差之毫厘，失之千里。
99 	若登高必自卑，若涉遠必自邇。
100 	三思而行，再思可矣。
101 	使口不如自走，求人不如求己。
102 	小時是兄弟，長大各鄉里。
103 	妒財莫妒食，怨生莫怨死。
104 	人見白頭嗔，我見白頭喜。
105 	多少少年亡，不到白頭死。
106 	墻有逢，壁有耳。
107 	好事不出門，惡事傳千里。
108 	賊是小人，知過君子。
109 	君子固窮，小人窮斯濫也。
110 	貧窮自在，富貴多憂。
111 	不以我為德，反以我為仇。
112 	寧向直中取，不可曲中求。
113 	人無遠慮，必有近憂。
114 	知我者謂我心憂，不知我者謂我何求。
115 	晴天不肯去，只待雨淋頭。
116 	成事莫說，覆水難收。
117 	是非只為多開口，煩惱皆因強出頭。
118 	忍得一時之氣，免得百日之憂。
119 	近來學得烏龜法，得縮頭時且縮頭。
120 	懼法朝朝樂，欺公日日憂。
121 	人生一世，草生一春。
122 	黑發不知勤學早，看看又是白頭翁。
123 	月到十五光明少，人到中年萬事休。
124 	兒孫自有兒孫福，莫為兒孫作馬牛。
125 	人生不滿百，常懷千歲憂。
126 	今朝有酒今朝醉，明日愁來明日憂。
127 	路逢險處難回避，事到頭來不自由。
128 	藥能醫假病，酒不解真愁。
129 	人貧不語，水平不流。
130 	一家有女百家求，一馬不行百馬憂。
131 	有花方酌酒，無月不登樓。
132 	三杯通大道，一醉解千愁。
133 	深山畢竟藏猛虎，大海終須納細流。
134 	惜花須檢點，愛月不梳頭。
135 	大抵選他肌骨好，不擦紅粉也風流。
136 	受恩深處宜先退，得意濃時便可休。
137 	莫待是非來入耳，從前恩愛反為仇。
138 	留得五湖明月在，不愁無處下金鉤。
139 	休別有魚處，莫戀淺灘頭。
140 	去時終須去，再三留不住。
141 	忍一句，息一怒，饒一著，退一步。
142 	三十不豪，四十不富，五十將來尋死路。
143 	生不論魂，死不認尸。
144 	父母恩深終有別，夫妻義重也分離。
145 	人生似鳥同林宿，大限來時各自飛。
146 	人善被人欺，馬善被人騎。
147 	人無橫財不富，馬無野草不肥。
148 	人惡人怕天不怕，人善人欺天不欺。
149 	善惡到頭終有報，只爭來早與來遲。
150 	黃河尚有澄清日，豈可人無得運時。
151 	得寵思辱，安居慮危。
152 	念念有如臨敵日，心心常似過橋時。
153 	英雄行險道，富貴似花枝。
154 	人情莫道春光好，只怕秋來有冷時。
155 	送君千里，終須一別。
156 	但將冷眼看螃蟹，看你橫行到幾時。
157 	見事莫說，問事不知。
158 	閑事休管，無事早歸。
159 	假緞染就真紅色，也被旁人說是非。
160 	善事可作，惡事莫為。
161 	許人一物，千金不移。
162 	龍生龍子，虎生豹兒。
163 	龍游淺水遭蝦戲，虎落平陽被犬欺。
164 	一舉首登龍虎榜，十年身到鳳凰池。
165 	十年窗下無人問，一舉成名天下知。
166 	酒債尋常行處有，人生七十古來稀。
167 	養兒待老，積穀防饑。
168 	雞豚狗彘之畜，無失其時。
169 	數家之口，可以無饑矣。
170 	常將有日思無日，莫把無時當有時。
171 	時來風送騰王閣，運去雷轟薦福碑。
172 	入門休問榮枯事，觀看容顏便得知。
173 	官清書吏瘦，神靈廟祝肥。
174 	息卻雷霆之怒，罷卻虎狼之威。
175 	饒人算人之本，輸人算人之機。
176 	好言難得，惡語易施。
177 	一言既出，駟馬難追。
178 	道吾好者是吾賊，道吾惡者是吾師。
179 	路逢俠客須呈劍，不是才人莫獻詩。
180 	三人同行，必有我師，擇其善者而從之，其不善者而改之。
181 	少壯不努力，老大徒悲傷。
182 	人有善願，天必佑之。
183 	莫飲卯時酒，昏昏醉到酉。
184 	莫罵酉時妻，一夜受孤淒。
185 	種麻得麻，種豆得豆。
186 	天眼恢恢，疏而不漏。
187 	見官莫向前，做客莫在後。
188 	寧添一斗，莫添一口。
189 	螳螂捕蟬，豈知黃雀在後。
190 	不求金玉重重貴，但願兒孫個個賢。
191 	一日夫妻，百世姻緣。
192 	百世修來同船渡，千世修來共枕眠。
193 	殺人一萬，自損三千。
194 	傷人一語，利如刀割。
195 	枯木逢春猶再發，人無兩度再少年。
196 	未晚先投宿，雞鳴早看天。
197 	將相胸前堪走馬，公候肚裡好撐船。
198 	富人思來年，窮人思眼前。
199 	世上若要人情好，賒去物件莫取錢。
200 	死生有命，富貴在天。
201 	擊石原有火，不擊乃無煙。
202 	為學始知道，不學亦徒然。
203 	莫笑他人老，終須還到老。
204 	但能依本分，終須無煩惱。
205 	君子愛財，取之有道。
206 	貞婦愛色，納之以禮。
207 	善有善報，惡有惡報。
208 	不是不報，日子不到。
209 	人而無信，不知其可也。
210 	一人道好，千人傳實。
211 	凡事要好，須問三老。
212 	若爭小可，便失大道。
213 	年年防饑，夜夜防盜。
214 	學者如禾如稻，不學者如蒿如草。
215 	遇飲酒時須飲酒，得高歌處且高歌。
216 	因風吹火，用力不多。
217 	不因漁父引，怎得見波濤。
218 	無求到處人情好，不飲從他酒價高。
219 	知事少時煩惱少，識人多處是非多。
220 	入山不怕傷人虎，只怕人情兩面刀。
221 	強中更有強中手，惡人須用惡人磨。
222 	會使不在家豪富，風流不用著衣多。
223 	光陰似箭，日月如梭。
224 	天時不如地利，地利不如人和。
225 	黃金未為貴，安樂值錢多。
226 	世上萬般皆下品，思量唯有讀書高。
227 	世間好語書說盡，天下名山僧占多。
228 	為善最樂，為惡難逃。
229 	羊有跪乳之恩，鴉有反哺之義。
230 	你急他未急，人閑心不閑。
231 	隱惡揚善，執其兩端。
232 	妻賢夫禍少，子孝父心寬。
233 	既墜釜甑，反顧無益。
234 	翻覆之水，收之實難。
235 	人生知足何時足，人老偷閑且是閑。
236 	但有綠楊堪系馬，處處有路透長安。
237 	見者易，學者難。
238 	莫將容易得，便作等閑看。
239 	用心計較般般錯，退步思量事事難。
240 	道路各別，養家一般。
241 	從儉入奢易，從奢入儉難。
242 	知音說與知音聽，不是知音莫與彈。
243 	點石化為金，人心猶未足。
244 	信了肚，賣了屋。
245 	他人觀花，不涉你目。
246 	他人碌碌，不涉你足。
247 	誰人不愛子孫賢，誰人不愛千鐘粟。
248 	莫把真心空計較，五行不是這題目。
249 	與人不和，勸人養鵝。
250 	與人不睦，勸人架屋。
251 	但行好事，莫問前程。
252 	河狹水急，人急計生。
253 	明知山有虎，莫向虎山行。
254 	路不行不到，事不為不成。
255 	人不勸不善，鐘不打不鳴。
256 	無錢方斷酒，臨老始看經。
257 	點塔七層，不如暗處一燈。
258 	萬事勸人休瞞昧，舉頭三尺有神明。
259 	但存方寸土，留與子孫耕。
260 	滅卻心頭火，剔起佛前燈。
261 	惺惺常不足，懵懵作公卿。
262 	眾星朗朗，不如孤月獨明。
263 	兄弟相害，不如自生。
264 	合理可作，小利莫爭。
265 	牡丹花好空入目，棗花雖小結實成。
266 	欺老莫欺小，欺人心不明。
267 	隨分耕鋤收地利，他時飽滿謝蒼天。
268 	得忍且忍，得耐且耐。
269 	不忍不耐，小事成大。
270 	相論逞英雄，家計漸漸退。
271 	賢婦令夫貴，惡婦令夫敗。
272 	一人有慶，兆民咸賴。
273 	人老心未老，人窮志莫窮。
274 	人無千日好，花無百日紅。
275 	殺人可恕，情理難容。
276 	乍富不知新受用，乍貧難改舊家風。
277 	座上客常滿，樽中酒不空。
278 	屋漏更遭連年雨，行船又遇打頭風。
279 	筍因落籜方成竹，魚為奔波始化龍。
280 	記得少年騎竹馬，看看又是白頭翁。
281 	禮義生於富足，盜賊出於貧窮。
282 	天上眾星皆拱北，世間無水不朝東。
283 	君子安平，達人知命。
284 	忠言逆耳利於行，良藥苦口利於病。
285 	順天者存，逆天者亡。
286 	人為財死，鳥為食亡。
287 	夫妻相合好，琴瑟與笙簧。
288 	有兒貧不久，無子富不長。
289 	善必壽老，惡必早亡。
290 	爽口食多偏作藥，快心事過恐生殃。
291 	富貴定要安本分，貧窮不必枉思量。
292 	畫水無風空作浪，繡花雖好不聞香。
293 	貪他一斗米，失卻半年糧。
294 	爭他一腳豚，反失一肘羊。
295 	龍歸晚洞雲猶濕，麝過春山草木香。
296 	平生只會量人短，何不回頭把自量。
297 	見善如不及，見惡如探湯。
298 	人貧志短，馬瘦毛長。
299 	自家心裏急，他人未知忙。
300 	貧無達士將金贈，病有高人說藥方。
301 	觸來莫與說，事過心清涼。
302 	秋至滿山多秀色，春來無處不花香。
303 	凡人不可貌相，海水不可斗量。
304 	清清之水，為土所防。
305 	濟濟之士，為酒所傷。
306 	蒿草之下，或有蘭香。
307 	茅茨之屋，或有侯王。
308 	無限朱門生餓殍，幾多白屋出卿相。
309 	醉後乾坤大，壺中日月長。
310 	萬事皆已定，浮生空白茫。
311 	千里送毫毛，禮輕仁義重。
312 	一人傳虛，百人傳實。
313 	世事明如鏡，前程暗似漆。
314 	光陰黃金難買，一世如駒過隙。
315 	良田萬傾，日食一升。
316 	大廈千間，夜眠八尺。
317 	千經萬典，孝義為先。
318 	一字入公門，九牛拖不出。
319 	衙門八字開，有理無錢莫進來。
320 	富從升合起，貧因不算來。
321 	家中無才子，官從何處來。
322 	萬事不由人計較，一生都是命安排。
323 	急行慢行，前程只有多少路。
324 	人間私語，天聞若雷。
325 	暗室虧心，神目如電。
326 	一毫之惡，勸人莫作。
327 	一毫之善，與人方便。
328 	欺人是禍，饒人是福。
329 	天眼恢恢，報應甚速。
330 	聖賢言語，神欽鬼伏。
331 	人各有心，心各有見。
332 	口說不如身逢，耳聞不如目見。
333 	養軍千日，用在一朝。
334 	國清才子貴，家富小兒驕。
335 	利刀割體痕易合，惡語傷人恨不消。
336 	公道世間唯白發，貴人頭上不曾饒。
337 	有錢堪出眾，無衣懶出門。
338 	為官須作相，及第必爭先。
339 	苗從地發，樹向枝分。
340 	父子和而家不退，兄弟和而家不分。
341 	官有正條，民有和約。
342 	閑時不燒香，急時抱佛腳。
343 	幸生太平無事日，恐逢年老不多時。
344 	國亂思良將，家貧思賢妻。
345 	池塘積水須防旱，田地勤耕足養家。
346 	根深不怕風搖動，樹正無愁月影斜。
347 	奉勸君子，各宜守己。
348 	只此程式，萬無一失。