## 中华简史-隋朝卷

### 概述
```
         隋朝（581年－618年）是上承南北朝下启唐朝大一统王朝，因唐朝与隋朝的文化、制度、社会特点一脉相承，故史学家常将两朝合称为隋唐。
         大定元年（581年）二月，北周静帝禅让帝位于杨坚，即隋文帝，定国号为“隋”，定都大兴城，北周覆亡。隋朝是五胡乱华后汉族在北方重新建立的大一统王朝，结束了自西晋末年以来长达近300年的分裂局面。隋炀帝过度消耗国力，最后引发了隋末民变和贵族叛变。大业十四年（618年）隋恭帝杨侑禅让李渊，619年王世充废隋哀帝，隋朝灭亡，享国38年。
         为了巩固统治，隋廷在政治、经济、文化及外交等领域进行了大刀阔斧的改革。政治上确立了三省六部制，以巩固中央集权制度；并正式推行科举制，选拔优秀人才，弱化世族垄断仕官的现象；另外还建立政事堂议事制、监察制、考绩制，这些都强化了政府机制，深刻影响后世封建王朝的政治制度。
         在军事上继续推行和完善府兵制度，经济上一方面实行均田制并改定赋役，减轻农民生产压力，另一方面采取“大索貌阅”和“输籍定样”等清查户口措施，以增加财政收入。这些政策成就了隋初的开皇之治。
         外交方面，隋朝盛世也使得当时周边国家和境内的少数民族如高昌、倭国、高句丽、新罗、百济与臣服的东突厥等国皆深受隋朝文化与典章制度的影响，外交交流以日本的遣隋使最为著名。
         隋朝根据南北朝的经验而改革政治，兴建大运河以及驰道改善水陆交通线，同时兴建京都大兴城和东都洛阳。
```


### 高祖  文皇帝 杨坚 581-604
#### 开皇元年 581
> 二月，杨坚称帝，是为隋文帝杨坚，国号隋，建都长安
> 铸五铢钱，统一钱币。颁行《开皇律》
#### 开皇二年
> 于长安故城东南营建新都大兴城。颁均田及租调新令
#### 开皇三年
> 迁都大兴城
> 隋军败突厥，突厥分裂为东、西两部
> 废郡，行州县二级制
#### 开皇四年
> 凿广通渠
#### 开皇五年
> 诏诸州置社仓
> 东突厥沙钵略可汗称臣于隋，南迁入塞
#### 开皇八年
> 十一月，以晋王广为统帅，伐陈
#### 开皇九年
> 正月，隋军克建康，俘陈叔宝，陈朝亡
> 废行台，置并、扬、益、荆四总管府
#### 开皇十年
> 诏府兵入州县户籍。令丁男年五十，免役收庸
#### 开皇十九年
> 东突厥突利可汗内附，隋以其为启民可汗，筑大利城处其部落
#### 开皇二十年
> 废太子杨勇，改立杨广为太子
> 日本使者小野妹子抵隋
#### 仁寿元年 601
#### 仁寿四年
> 七月，文帝去世，太子广继位，是为隋炀帝杨广
> 是岁，除妇人、奴婢、部曲之课
### 世祖 炀皇帝 杨广 604-618
#### 大业元年 605
> 营建东都。开通济渠。疏浚邗沟
#### 大业二年
> 迁都洛阳
#### 大业三年
> 遣羽骑尉朱宽、海师何蛮使流求
> 颁《大业律》。改州为郡，改部分台、省、府、寺官名
> 炀帝北巡至榆林，启民可汗来朝
#### 大业四年
> 开永济渠
#### 大业五年
> 炀帝亲征吐谷浑，置西海、河源、鄯善、且末四郡。伊吾吐屯设内附，以其地置伊吾郡。高昌王麹伯雅朝见炀帝于张掖
> 大索貌阅
> 全国郡一百九十；县一千二百五十五；户八百九十万余，口四千六百余万
#### 大业七年
> 炀帝将攻高丽，集百万大军于涿郡，又强征百万民夫运粮械
> 邹平民王薄起义于长白山。
> 刘霸道、孙安祖、窦建德、张金称、高士达、翟让、杜伏威等相继起义，隋末农民起义爆发
#### 大业八年
> 二月，炀帝渡辽水，一征高丽。七月，战败，撤兵
#### 大业九年
> 四月，炀帝二征高丽，围辽东城，不下。
> 六月，杨玄感起兵反炀帝于黎阳，围逼东都，炀帝被迫撤兵。八月，玄感兵败被杀
#### 大业十年
> 炀帝三征高丽。高丽遣使请和，炀帝撤兵
#### 大业十一年
> 八月，炀帝北巡，为东突厥始毕可汗围困于雁门。九月，解围，还东都
#### 大业十二年
> 炀帝幸江都宫，以越王侗等留守洛阳
> 李密加入瓦岗军。瓦岗军大败隋将张须陀于荥阳
#### 大业十三年
> 翟让推李密为魏公，据洛口。四月，瓦岗军进逼东都，与王世充相持
> 五月，李渊起事于晋阳，七月，进军关中，十一月，攻占长安，立代王侑为帝
### 恭皇帝 杨侑 617-618
#### 义宁元年617

### 唐武德元年
> 三月，江都兵变，推宇文化及为首，杀炀帝，立秦王浩为帝，引众西返关中
> 五月，李渊废隋恭帝侑，称帝，国号唐，是为唐高祖李渊。隋朝亡。
> 东都群臣立越王侗，改元皇泰，史称皇泰主。
> 九月，李密为王世充所败，降唐。宇文化及杀杨浩，称帝于魏县，国号许。
> 十一月，窦建德定都乐寿，国号夏


>  部分资料来自网络，如侵犯您的权益，请联系我删除！
纲鉴易知录卷四一


隋纪


炀帝


纲　己巳，五年，春正月，改东京为东都。

纲　禁民间兵器。

目　铁叉、搭钩、刃之类皆禁之。

纲　三月，帝巡河右。夏四月，遣兵击吐谷浑，不克。西域诸国来朝，献地，置西海等郡。

纲　冬十一月，还东都。

纲　杀司隶大夫薛道衡。

目　道衡以才学有盛名，自潘州刺史召还，上高祖颂，帝不悦，曰：“此鱼藻之义也。”拜司隶大夫，将罪之。司隶刺史房彦谦，劝以杜绝宾客，卑辞下气，道衡不能用。会议新令，久不决，道衡谓人曰：“向使高颎不死，令决当久。”有人奏之，帝怒，付执法者推之。御史大夫裴蕴奏：“道衡负才悖逆，有无君之心。”缢杀之。

纲　庚午，六年，春正月，诸蕃来朝，陈百戏于端门以示之。

目　帝以诸蕃酋长毕集洛阳，陈百戏于端门街，执丝竹者万八千人，自昏达旦，终月而罢，所费巨万。自是岁以为常。

诸蕃请入丰都市交易，许之。先命整饰店肆，盛设帷帐，珍货充积，人物华盛。胡客过酒食店，悉令邀入，醉饱而散，不取其直，绐之曰：“中国丰饶，酒食例不取直。”胡客皆惊叹。其黠者颇觉之，见以缯帛缠树，曰：“中国亦有贫者，衣不盖形，何如以此物与之，缠树何为？”市人惭不能答。

帝称裴矩之能，谓群臣曰：“裴矩大识朕意，凡所陈奏，皆朕之成算而未发者，自非奉国尽心，孰能若是！”

纲　三月，帝如江都。

纲　除榆林太守张衡名，以王世充领江都宫监。

目　初，张衡谏营汾阳宫，帝意不平，乃出为榆林太守。久之，敕督役江都宫。礼部尚书杨玄感使至江都，衡谓之曰：“薛道衡真为枉死。”玄感奏之；江都郡丞王世充又奏衡频减顿具。帝怒，除名为民，以世充领江都宫监。

纲　冬十二月，文安侯牛弘卒。

目　弘宽厚恭俭，学术精博，隋室旧臣，始终信任，悔吝不及者，一人而已。弟弼，酗酒，射杀弘驾车牛。弘自外还，其妻迎谓之曰：“叔射杀牛。”弘无所问，直云：“作脯。”坐定，其妻又言，弘曰：“已知之矣。”颜色自若，读书不辍。

纲　征高丽王元入朝，不至。

目　帝之幸启民帐也，高丽使者在启民所，启民不敢隐，与之见帝。裴矩说帝曰：“高丽，汉、晋皆为郡县；今乃不臣，先帝欲征之久矣。今其使者亲见启民举国从化，可因其恐惧，胁使入朝。”帝从之。使牛弘宣旨，令使者还语高丽王入朝。至是不至，乃谋讨之。

纲　辛未，七年，春二月，帝自将击高丽。夏四月，至临朔宫，征天下兵会涿郡。

目　帝御龙舟渡河，遂下诏讨高丽。敕幽州总管元弘嗣往东莱海口，造船三百艘，官吏督役，昼夜立水中，不敢息，自腰以下皆生蛆，死者什三四。又敕河南、淮南、江南造戎车五万乘，发江、淮以南民夫及船运黎阳及洛口诸仓米，舳舻千里，往还常数十万人，昼夜不绝，死者相枕，天下骚动。

纲　冬十月，底柱崩。

纲　王薄、张金称、高士达、窦建德等兵起。

目　是时，百姓穷困，始相聚为群盗。邹平民王薄拥众据长白山，自称“知世郎”，言事可知矣；又作无向辽东浪死歌以相感动，避征役者多往归之。

漳南人窦建德，少尚气侠，胆力过人；会募人征高丽，建德以选为二百人长。同县孙安祖亦以骁勇选为征士。县令笞之，安祖杀令，亡抵建德，建德谓曰：“丈夫不死，当立大功，岂可但为亡虏邪！”乃集无赖少年，得数百人，使安祖将之，入高鸡泊中为群盗。时鄃人张金称聚众河曲，蓨人高士达聚众于清河，郡县疑建德与贼通，悉收其家属，杀之。建德帅麾下二百人亡归士达，士达自称东海公，以建德为司兵。顷之，安祖为金称所杀，其众尽归建德，建德兵至万余人。建德能倾身接物，与士卒均劳逸，由是人争附之，为之致死。

纲　壬申，八年，春正月，遣诸军分道击高丽。

纲　三月，诸军度辽水，击败高丽兵，遂围辽东。

纲　夏六月，帝至辽东，攻城，不克。

纲　秋七月，将军宇文述等九军，大败于萨水而还。

纲　九月，帝还东都，慰抚使刘士龙伏诛，诸将皆除名。

纲　杀张衡。

目　衡既放废，帝每令亲人觇之。及还自辽东，衡妾告衡怨望谤讪，诏赐自尽。衡临死大言曰：“我为人作何等事，而望久活！”监刑者塞耳，促令杀之。

纲　癸酉，九年，春正月，命代王侑留守西京。

目　以刑部尚书卫文升辅之。

纲　二月，复宇文述官爵。

纲　三月，帝复自将击高丽，命越王侗留守东都。

目　帝议复伐高丽，光禄大夫郭荣谏曰：“千钧之弩，不为鼷鼠发机，奈何亲辱万乘以敌小寇乎！”不听而行。命民部尚书樊子盖辅侗守东都。

纲　夏四月，帝度辽水，遣诸将击高丽。

纲　六月，楚公杨玄感起兵黎阳，围东都。

目　玄感骁勇，便骑射，好读书，喜宾客，海内知名之士多与之游。蒲山公李密，少有才略，志气雄远，轻财好士，为左亲侍。帝见之，谓宇文述曰：“左仗下黑色小儿，瞻视异常，勿令宿卫！”述乃讽密使称病自免，密遂屏人事，专务读书。尝乘黄牛读汉书，杨素遇而异之，与语大悦，谓玄感等曰：“汝等不及也！”由是玄感与为深交。

初，玄感以朝政日紊，与诸弟潜谋作乱。至是，帝命玄感于黎阳督运。六月，玄感入黎阳，选运夫少壮者得五千余人，刑三牲誓众，且谕之曰：“主上无道，不以百姓为念，天下骚扰，死辽东者以万计。今与君等起兵以救兆民之弊，何如？”众皆踊跃称万岁。乃勒兵部分。

先是玄感阴遣召李密。密至，玄感大喜，问计。密曰：“天子出征，远在辽外，去幽州犹隔千里。公拥兵出其不意，长驱入蓟，扼其咽喉。高丽闻之，必蹑其后，不过旬日，资粮皆尽，其众不降则溃，可不战而擒，此上计也。”玄感曰：“更言其次。”密曰：“关中四塞，天府之国，虽有卫文升，不足为意。今帅众鼓行而西，经城勿攻，直取长安，收其豪杰，抚其士民，据险而守之。天子虽还，失其根本，可徐图也。”玄感曰：“更言其次。”密曰：“简兵倍道，袭取东都，以号令四方。但恐先已固守，若引兵攻之，百日不克，天下之兵四面而至，非仆所知也。”玄感曰：“不然，今百官家口并在东都，若先取之，足以动其心。且经城不拔，何以示威！公之下计，乃上策也。”遂引兵向洛阳，围东都。

纲　帝引军还，遣宇文述、来护儿等击杨玄感。

纲　秋七月，杨玄感引兵趣潼关。八月，宇文述等追之，玄感败死。

纲　以唐公李渊为弘化留守。

目　帝以卫尉少卿李渊为弘化留守。渊御众宽简，人多附之。帝以渊相表奇异，又名应图谶，忌之。未几，征诣行在所，渊遇疾未谒。其甥王氏在后宫，帝问曰：“汝舅来何迟？”王氏以疾对，帝曰：“可得死否？”渊闻之，惧，因纵酒纳赂以自晦。

纲　杀杨玄感党与三万余人。

目　帝使御史大夫裴蕴等推玄感党与。谓曰：“玄感一呼而从者十万，益知天下人不欲多，多即相聚为盗耳。不尽加诛，无以惩后。”由是所杀三万余人，枉死者大半。玄感之围东都也，开仓赈给百姓。凡受米者，皆坑之于都城之南。

玄感所善文士王胄，坐徙边，亡命，捕得，诛之。帝善属文，不欲人出其右。薛道衡死，帝曰：“更能作‘空梁落燕泥’否！”胄死，帝诵其佳句曰：“‘庭草无人随意绿’，复能作此语邪！”

帝自负才学，每骄天下之士，帝谓侍臣曰：“天下皆谓朕承藉绪余而有四海，设令朕与士大夫高选，亦当为天子。”谓秘书郎虞世南曰：“我性不喜人谏，若位望通显而谏以求名者，弥所不耐。至于卑贱之士，虽少宽假，然卒不置之地上。汝其知之！”

纲　甲戌，十年，春二月，征天下兵伐高丽。三月，帝如涿郡。秋七月，次怀远镇。高丽遣使请降。

纲　冬十月，还西京。

纲　十二月，帝如东都，杀太史令庾质。

目　帝将如东都，太史令庾质谏曰：“比岁伐辽，民实劳弊，陛下宜镇抚关内，使百姓尽力农桑，三五年间，四海稍丰实，然后巡省，于事为宜。”帝怒，下质狱，杀之。

纲　乙亥，十一年，春二月，孔雀集朝堂，百官称贺。

目　有二孔雀自西苑飞集朝堂，亲卫校尉高德儒等十余人见之，奏以为鸾，时孔雀已去，无可得验，于是百官称贺。拜德儒朝散大夫，赐物百段。

纲　夏四月，帝如汾阳宫。

纲　以李渊为山西、河东抚慰大使。

纲　秋八月，帝巡北边，突厥始毕可汗入寇。帝入雁门，始毕围之；九月，乃解。

目　帝巡北边，始毕可汗帅骑数十万谋袭乘舆，义成公主先遣使者告变。车驾驰入雁门，突厥围雁门。诏天下募兵，守令竞来赴难，李渊之子世民，年十六，应募隶屯卫将军云定兴，说之曰：“始毕敢举兵围天子，必谓我仓猝不能赴援故也。宜昼则引旌旗，令数十里不绝，夜则钲鼓相应，虏必谓救兵大至，望风遁去。”定兴从之。诸郡援兵亦至；九月，始毕解围去。

纲　冬十月，帝还东都。

纲　诏江都更造龙舟。

纲　城父朱粲兵起。

纲　丙子，十二年，春正月，分遣使者发兵击诸起兵者。

纲　夏四月，大业殿火。五月朔，日食既。

纲　除纳言苏威名。

目　帝问侍臣盗贼，翊卫大将军宇文述曰：“渐少。”纳言苏威引身隐柱，帝呼问之，对曰：“臣非所司，不喻多少，但患渐近。”帝曰：“何谓也？”威曰：“他日贼据长白山，今近在汜水。且往日租赋丁役，今皆何在？岂非其人皆化为盗乎！”帝不悦。属五月五日，百僚多馈珍玩，威独献尚书。或谮之曰：“尚书有五子之歌，威意甚不逊。”帝益怒。顷之，帝问威以伐高丽事，威欲帝知天下多盗，对曰：“今兹之役，愿不发兵，但赦群盗，自可得数十万，遣之东征，高丽可灭。”帝不怿。威出，裴蕴奏曰：“此大不逊！天下何处有许多贼！”帝曰：“老革多奸，以贼胁我！”蕴遣河南白衣张行本奏：“威昔典选，滥授人官。”案验，狱成，诏除名为民。

纲　秋七月，帝如江都，命越王侗留守，杀谏者任宗、崔民象、王爱仁。

目　江都龙舟成，送东都。宇文述劝幸江都，帝从之。建节尉任宗上书极谏，即日于朝堂杖杀之。遂幸江都，命越王侗与光禄大夫段达等总留后事。奉信郎崔民象以盗贼充斥，于建国门上表谏；帝大怒，先解其颐，然后斩之。至汜水，奉信郎王爱仁复上表请还西京，斩之。

纲　冬十月，许公宇文述卒。

目　初，述子化及、智及皆无赖。化及事帝于东宫，帝宠昵之。从幸榆林，化及、智及冒禁与突厥交市，帝怒，将斩之，既而释之。述卒，帝复以化及为右屯卫将军，智及为将作少监。

纲　翟让、李密起兵攻荥阳，张须陁击之，败死。

目　韦城翟让为东郡法曹，坐事当斩，亡命于瓦岗为群盗。同郡单雄信骁健，善马槊，聚少年往从之。离狐徐世，年十七，有勇略，说让剽行舟商旅，让资用丰给，附者益众，至万余人。时又有外黄王当仁、济阳王伯当、韦城周文举、雍丘李公逸等，皆拥众为盗。

李密自雍丘亡命，往来诸帅间，说以取天下之策。始皆不信，久之，稍以为然，相谓曰：“今人皆云杨氏将灭，李氏将兴。吾闻王者不死，斯人再三获济，岂非其人乎！”由是渐敬密。密察诸帅唯翟让最强，乃因王伯当以见让，为让画策，说让先取荥阳；于是攻荥阳诸县多下之。帝以张须陁为荥阳通守以讨之。密分兵千余人伏林间，掩之，须陁败死。河南郡县为之丧气。

纲　十二月，鄱阳林士弘称楚帝，据江南。

纲　以李渊为太原留守，击甄翟儿，破之。

纲　太仆杨义臣击张金称、高士达，斩之。窦建德收其众，取饶阳。诏罢义臣兵。

目　内史郎虞世基以帝恶闻盗贼，诸将有告败求救者，皆不以闻，或杖其使者，以为妄言。由是盗贼遍海内，帝皆弗之知。杨义臣破降河北贼数十万，列状上闻，帝叹曰：“我初不闻，贼顿如此，义臣降贼何多也！”世基对曰：“小窃虽多，未足为虑，义臣克之，拥兵不少，久在阃外，此最非宜。”帝曰：“卿言是也。”遽追义臣，放散其兵，贼由是复盛。

纲　帝至江都。诏李渊击突厥。

纲　丁丑，十三年，春正月，窦建德称长乐王。

纲　二月，马邑校尉刘武周、朔方郎将梁师都，各据郡起兵。

纲　翟让、李密据兴洛仓，击败东都兵。让推密称魏公，略取河南诸郡。

纲　三月，突厥立刘武周为定杨可汗，取楼烦、定襄、雁门诸郡。

纲　梁师都取雕阴、弘化、延安等郡，自称梁帝。引突厥寇边。

纲　流人郭子和起兵榆林，突厥以为屋利设。

纲　夏四月，金城校尉薛举起兵陇西，自称西秦霸王。

纲　河南讨捕使裴仁基以虎牢降李密。密攻东都，入其郛。

目　密移檄郡县，数帝十罪，且曰：“罄南山之竹，书罪无穷；决东海之波，流恶难尽。”祖君彦之辞也。

纲　五月，李渊起兵太原，杀副留守王威、高君雅。

目　初，渊娶于神武肃公窦毅，生四男，建成、世民、玄霸、元吉；一女，适太子千牛备身临汾柴绍。世民聪明勇决，识量过人，见隋室方乱，阴有安天下之志，倾身下士，散财结客，咸得其欢心。晋阳宫监裴寂，晋阳令刘文静，相与同宿，见城上烽火，寂叹曰：“贫贱如此，复逢乱离，何以自存！”文静笑曰：“时事可知，吾二人相得，何忧贫贱！”文静见李世民而异之，深自结纳，谓寂曰：“此人虽少，命世才也。”寂初未然之。文静坐与李密连昏，系狱，世民就省之。文静曰：“天下大乱，非高、光之才不能定也。”世民曰：“安知其无，但人不识耳。我来相省，非儿女之情，欲与君议大事也。计将安出？”文静曰：“今主上南巡江、淮，李密围逼东都，群盗殆以万数。当此之际，有真主驱驾而用之，取天下如反掌耳。太原百姓皆避盗入城，文静为令数年，知其豪杰，一旦收集，可得十万人，尊公所将之兵复且数万，一言出口，谁敢不从！以此乘虚入关，号令天下，不过半年，帝业成矣。”世民笑曰：“君言正合我意。”乃阴部署宾客，渊不之知也。世民恐渊不从，久不敢言。渊与裴寂有旧，每相与宴语，文静欲因寂关说，乃引寂与世民交。世民以其谋告之，寂许诺。

会突厥寇马邑，世民乘间屏人说渊曰：“今主上无道，百姓困穷，晋阳城外皆为战场；大人若守小节，下有寇盗，上有严刑，危亡无日。不若顺民心，兴义兵，转祸为福，此天授之时也。”渊大惊曰：“汝安得为此言！”明日世民复说渊曰：“今盗贼遍于天下，大人受诏讨贼，贼可尽乎！设能尽贼，则功高不赏，身益危矣！惟昨日之言，可以救祸，此万全之策也，愿大人勿疑。”渊乃叹曰：“吾一夕思汝言，亦大有理。今日破家亡躯亦由汝，化家为国亦由汝矣！”先是，裴寂私以晋阳宫人侍渊，至是，渊从寂饮，酒酣，寂从容言曰：“二郎阴养士马，欲举大事，正为寂以宫人侍公，恐事觉并诛耳。众情已协，公意如何？”渊曰：“事已如此，当复奈何？正须从之耳。”及刘武周据汾阳宫，世民言于渊曰：“大人为留守，而盗贼窃据离宫，不早建大计，祸今至矣！”渊乃命世民与刘文静、长孙顺德、刘弘基等各募兵，远近赴集，旬日间近万人，仍密遣使召建成、元吉于河东，柴绍于长安。王威、高君雅见兵大集，疑渊有异志，欲讨渊。渊使世民伏兵于晋阳宫城之外，文静与弘基、顺德等共执威、君雅系狱。会突厥数万众寇晋阳，众以为威、君雅实召之也，于是斩威、君雅以徇。突厥大掠而去。

纲　六月，李渊遣使如突厥。

目　六月，建成、元吉与柴绍偕至晋阳。刘文静劝李渊与突厥相结，资其士马，以益兵势。渊从之，自为手启，卑辞厚礼，遗始毕可汗。始毕复书，欲渊自为天子，乃以兵马助之。将佐皆喜，请从突厥之言。渊不可，曰：“诸君宜更思其次。”裴寂等乃请尊天子为太上皇，立代王为帝，以安隋室；移檄郡县；改易旗帜，杂用绛白，以示突厥。渊曰：“此可谓‘掩耳盗铃’，然逼于时事，不得不尔。”乃许之，遣使以此告突厥。

纲　李渊遣世子建成及世民击西河郡，拔之，斩郡丞高德儒。

目　西河郡不从渊命，渊使建成、世民将兵击之。至西河城下，郡丞高德儒闭城拒守，攻拔之。执德儒至军门，世民数之曰：“汝指野鸟为鸾，以欺人主，取高官。吾兴义兵，正为诛佞人耳！”遂斩之。自余不戮一人，秋毫无犯，各慰抚使复业，远近闻之大悦。建成等引兵还晋阳，往返凡九日。渊喜曰：“以此行兵，虽横行天下可也。”遂定入关之计。

纲　李渊自称大将军，开府置官属。

纲　秋七月，李渊引兵至霍邑，代王侑遣郎将宋老生、将军屈突通将兵拒之。

目　李渊以子元吉为太原太守，留守晋阳宫。帅甲士三万发晋阳，誓众，移檄，谕以尊立代王之意；西突厥阿史那大奈亦帅其众以从。渊至西河，慰劳吏民，赈赡贫乏；至贾胡堡，去霍邑五十余里。代王侑遣郎将宋老生帅精兵二万屯霍邑，大将军屈突通将骁果数万屯河东，以拒渊。会积雨，渊不得进。

刘文静至突厥，见始毕可汗请兵。

渊以书招李密。密自恃兵强，欲为盟主，复书曰：“所望左提右挈，戮力同心，执子婴于咸阳，殪商辛于牧野。”渊得书，笑曰：“密妄自矜大，非折简可致。吾方有事关中，若遽绝之，乃是更生一敌；不如卑辞推奖以骄其志，使为我塞成皋之道，缀东都之兵，我得专意西征。俟关中平定，据险养威，徐观蚌鹬之势，以收渔人之功，未为晚也。”乃复书曰：“天生烝民，必有司牧，当今为牧，非子而谁！老夫年逾知命，愿不及此。欣戴大弟，攀鳞附翼，唯弟早膺图箓，以宁兆民！宗盟之长，属籍见容，复封于唐，斯荣足矣。”密得书甚喜，以示将佐曰：“唐公见推，天下不足定矣！”自是信使往来不绝。

雨久不止，渊军中粮乏；刘文静未返，或传突厥与刘武周乘虚袭晋阳；渊欲北还。裴寂等亦以为“隋兵尚强，未易猝下。李密奸谋难测，武周唯利是视，不如还救根本，更图后举”。李世民曰：“今禾菽被野，何忧乏粮！老生轻躁，一战可擒。李密顾恋仓粟，未遑远略。武周与突厥外虽相附，内实相猜。武周虽远利太原，岂可近忘马邑！本兴大义，奋不顾身以救苍生，当先入咸阳，号令天下。今遇小敌，遽已班师，恐从义之徒一朝解体，还守太原一城之地为贼耳，何以自全！”建成亦以为然。渊不听，促令引发。世民将复入谏，会渊已寝；不得入，号哭于外，声闻帐中。渊召问之，世民曰：“今兵以义动，进战则克，退还则散；众散于前，敌乘于后，死亡无日，何得不悲！”渊乃悟，曰：“军已发，奈何？”世民曰：“右军严而未发，左军去亦未远，请自追之。”渊笑曰：“吾之成败皆在尔，惟尔所为。”世民乃与建成分道夜追左军复还。既而太原运粮亦至。

纲　武威司马李轨起兵河西，自称凉王。

纲　薛举自称秦帝，徙据天水。

纲　八月，李渊与宋老生战，斩之，遂取霍邑。

纲　李渊克临汾、绛郡，刘文静以突厥兵至，遂下韩城。

纲　九月，武阳郡降李密。

目　武阳郡丞元宝藏以郡降李密，密以为上柱国。宝藏使其客巨鹿魏徵为启谢密，且请帅所部南会诸将取黎阳仓。密喜，即以宝藏为魏州总管，召徵掌记室。徵少孤贫，好读书，有大志，落拓不事生业。始为道士，宝藏召典书记。密爱其文辞，故召之。

纲　李密遣徐世取黎阳仓。

目　李密遣徐世帅麾下五千人济河，会元宝藏、郝孝德共袭破黎阳仓，据之。开仓恣民就食，浃旬间，得胜兵三十余万。窦建德、朱粲之徒，亦遣使附密。泰山道士徐洪客献书于密，以为“大众久聚，恐米尽人散，师老厌战，难可成功”。劝密“乘进取之机，因士马之锐，沿流东指，直向江都，执取独夫，号令天下”。密壮其言，以书招之，洪客竟不出，莫知所之。

纲　冯翊太守萧造降于李渊。渊留兵围河东，自引军西。

目　时河东未下，三辅豪杰至者日以千数。渊欲引兵西趣长安，犹豫未决。裴寂曰：“屈突通拥大众，凭坚城，吾舍之而去，若进攻长安不克，退为河东所踵，腹背受敌，此危道也。不若先克河东，然后西上。”李世民曰：“不然。兵贵神速，吾席累胜之威，抚归附之众，鼓行而西，长安之人望风震骇，智不及谋，勇不及断，取之若振槁叶耳。若淹留自弊于坚城之下，彼得成谋、修备以待我，坐费日月，众心离沮，则大事去矣。且关中蜂起之将，未有所属，不可不早招怀也。屈突通自守虏耳，不足为虑。”渊两从之，留诸将围河东，自引军而西。

纲　李渊济河，遣建成守潼关，世民徇渭北。

目　李渊帅诸军济河，关中士民归之者如市。渊遣世子建成、刘文静帅王长谐等诸军屯永丰仓，守潼关以备东方兵；世民帅刘弘基等诸军徇渭北。冠氏长于志宁、安养尉颜师古及世民妇兄长孙无忌，谒见渊于长春宫。志宁、师古皆以文学知名，无忌乃有才略。渊皆礼而用之。

纲　柴绍妻李氏及李神通、段纶各起兵以应李渊，关中群盗悉降于渊。

目　柴绍之赴太原也，其妻李氏归鄠县别墅，散家赀，聚徒众。渊从弟神通亦在长安，亡入鄠县山中，与长安大侠史万宝等起兵以应渊。神通众逾一万，以令狐德棻为记室。左亲卫段纶娶渊女，亦聚徙于蓝田，得万余人。各遣使迎渊。渊使柴绍将数百骑迎李氏。关中群盗皆请降。

纲　冬十月，李渊合诸军围长安。

目　渊进屯冯翊。世民所至，吏民及群盗归之如流，世民收其豪俊以备僚属，李氏将精兵万余会世民于渭北，与柴绍各置幕府，号“娘子军”。隰城尉房玄龄谒世民于军门，世民一见如旧识，署记室参军，引为谋主。玄龄罄竭心力，知无不为。渊引军西行，十月，至长安，命诸军进围城。

纲　萧铣起兵巴陵，自称梁王。

纲　十一月，李渊克长安，杀留守官阴世师等十余人。

目　李渊克长安，迎代王于东宫，迁居大兴殿后听。与民约法十二条，悉除隋苛禁。渊之起兵也，留守官发其坟墓，毁其五庙。至是，卫文升已卒，执阴世师等十余人，斩之，余无所问。马邑郡丞三原李靖，素与渊有隙，渊将斩之，靖大呼曰：“公兴义兵，欲平暴乱，乃以私怨杀壮士乎！”世民为之固请，乃舍之，世民因召置幕府。靖少负志气，有文武才略，其舅韩擒虎每抚之曰：“可与言将帅之略者，独此子耳！”

纲　李渊立代王侑为皇帝，尊帝为太上皇。

纲　渊自为大丞相，封唐王。以建成为唐王世子，世民为秦公，元吉为齐公。

纲　十二月，唐王渊追谥其大父为景王，考为元王，夫人窦氏为穆妃。

纲　河池太守萧瑀以郡降唐。

纲　屈突通降唐，唐遣通招河东通守尧君素，不下。





恭帝侑


纲　戊寅，春正月，唐王渊自加殊礼。

纲　三月，隋宇文化及弑其君广于江都，立秦王浩。

目　炀帝至江都，荒淫益甚，酒巵不离口；然见天下危乱，亦不自安，退朝则幅巾短衣，遍历台，汲汲顾景，唯恐不足。常仰视天文，谓萧后曰：“外间大有人图侬，然且共乐饮耳！”因引满沉醉。又引镜自照，曰：“好头颈，谁当斫之！”后惊问故，帝笑曰：“贵贱苦乐，更迭为之。亦复何伤！”

郎将赵行枢请以许公宇文化及为主。化及闻之，变色流汗，既而从之。郎将司马德戡遂引兵自玄武门入直，裴虔通逼帝出宫，露刃侍立。帝叹曰：“我何罪至此？”贼党马文举曰：“陛下违弃宗庙，巡游不息，外勤征讨，内极奢淫，四民丧业，盗贼蜂起；专任佞谀，饰非拒谏，何谓无罪！”帝曰：“我实负百姓；至于尔辈，荣禄兼极，何乃如是！”虔通欲遂弑帝，帝曰：“天子死自有法，何得加以锋刃！取鸩酒来！”文举等不许，使令狐行达缢杀之。

化及自称大丞相，总百揆。以皇后令立秦王浩为帝。

化及之入朝堂也，百官毕贺，苏威亦往，给事郎许善心独不至。化及杀之。其母范氏，年九十二，抚柩不哭，曰：“吾有子矣！”不食而卒。

唐王闻变恸哭曰：“吾北面事人，失道不能救，敢忘哀乎！”追谥曰炀。

纲　唐王渊自为相国，加九锡。

纲　宇文化及发江都。

纲　隋吴兴太守沈法兴起兵，据江表十余郡。

纲　夏四月，宇文化及至彭城，魏公密拒之，化及引兵入东郡。

纲　梁王铣称皇帝。

目　梁王萧铣即帝位，置百官，徙都江陵。修复园庙。引岑文本为中书侍郎，委以机密。

纲　五月，唐王渊称皇帝。

目　隋恭帝禅位于唐，唐王即皇帝位。推五运为土德，色尚黄。

纲　唐罢郡置州，以太守为刺史。

纲　隋越王侗称皇帝。

目　东都留守官闻炀帝凶问，奉越王侗即位。段达、王世充为纳言，元文都为内史令，共掌朝政。

纲　突厥遣使如唐。

目　时突厥强盛。唐初起兵，资其兵马，前后饷遗，不可胜纪。突厥恃功骄倨，每遣使者至长安，多暴横，唐主优容之。

纲　唐定律令，置学校。

目　命裴寂、刘文静等修律令，行之。置国子、太学、四门生，三百余员，郡县学亦置生员。

纲　六月，唐以秦公世民为尚书令，裴寂为右仆射、知政事，刘文静为纳言，窦威、萧瑀为内史令。

纲　唐立四亲庙。

纲　唐立世子建成为皇太子，世民为秦王，元吉为齐王。

纲　唐废隋帝侑为酅国公，而选用其宗室。

纲　唐以孙伏伽为治书侍御史。

目　万年县法曹孙伏伽上表曰：“隋以恶闻其过亡天下，故陛下得之；然陛下徒知得之之易，而未知隋失之之不难也。谓宜易其覆辙，务尽下情。凡人君言动，不可不慎。陛下今日即位，明日有献鹞雏者，此乃少年之事，岂圣主所须哉！又百戏、散乐，亡国淫声。近太常于民间借妇女裙襦以充妓衣，拟五月五日玄武门游戏，此亦非所以为子孙法也。夫善恶之习，渐染易移，太子、诸王参僚左右，宜谨择其人；　有门风不睦，素无行义，专好奢靡，以声色游猎为事者，皆不可近。自古骨肉乖离，以至败亡，未有不因左右离间而然也。”唐主大悦，下诏褒称，擢为治书侍御史，赐帛三百匹，仍颁示远近。

纲　魏公密败宇文化及于黎阳，奉表降隋。

纲　秋七月，隋王世充杀元文都，隋主以世充为仆射。魏公密如东都，不至而复。

纲　八月，秦主举卒，子仁杲立。

纲　唐立李轨为凉王。

纲　隋人葬炀帝于江都。

纲　魏公密与隋战，大败，遂以其众降唐。

纲　隋宇文化及弑秦王浩，自称许帝。

纲　冬十月，唐以李密为光禄卿，封邢国公。

纲　朱粲自称楚帝。取唐邓州，刺史吕子臧死之。

纲　隋以王世充为太尉。

纲　十一月，凉王李轨称帝。

纲　唐秦王世民破秦兵，围折墌，秦主仁杲出降。

纲　徐世降唐，赐姓李氏。

目　徐世据李密旧境，未有所属。魏徵随密至长安，无所知名，乃自请安集山东。唐主以为秘书丞，乘传至黎阳，劝世早降。世遂决意西向，谓长史郭孝恪曰：“此民众土地，皆魏公有也；吾若献之，是利主之败，自为功以邀富贵也，吾实耻之。今宜籍郡县户口、士马之数以启魏公，使自献之。”乃使孝恪诣长安。唐主初怪世无表，既而闻之，叹曰：“世不背德，不邀功，真纯臣也！”赐姓李氏。使孝恪与世经营虎牢以东。

纲　唐斩薛仁杲于市。

纲　唐遣李密收抚山东。

目　李密遇大朝会，职当进食，深耻之；退，以告王伯当。伯当曰：“天下事，在公度内耳。”乃言于唐主曰：“臣蒙荣宠，曾无报效；山东之众，皆臣故时麾下，请往收之。凭借国威，取世充如拾芥耳！”群臣皆以密狡猾好反，不可遣。唐主不听，引密升御榻，饮劳甚厚。又以王伯当为副而遣之。

纲　唐杀隋河东守将尧君素。

目　隋将尧君素守河东，唐遣独孤怀恩攻之，不下；　招之，不从。遣其妻至城下，谓之曰：“隋室已亡，君何自苦！”君素曰：“天下名义，非妇人所知！”引弓射之，应弦而倒。久之，食尽，又闻江都倾覆，左右杀君素以降。

纲　唐李密叛，行军总管盛彦师讨斩之。

纲　唐以李素立为侍御史。

目　有犯法不至死者，唐主特命杀之。监察御史李素立谏曰：“三尺法，王者所与天下共也；法一动摇，人无所措手足。陛下甫创鸿业，奈何弃法！臣不敢奉诏。”唐主从之。命所司授以七品清要官；拟雍州司户，唐主曰：“要而不清。”又拟秘书郎，唐主曰：“清而不要。”遂擢授侍御史。

纲　唐以舞胡安叱奴为散骑侍郎。





恭帝侗


纲　己卯，春二月，唐定租、庸、调法。

目　每丁租二石，绢二匹，绵三两；自兹以外，不得横敛。

纲　朱粲降唐，以为楚王。

纲　夏王建德破宇文化及于聊城，诛之。

纲　唐以宇文士及为上仪同，封德彝为内史侍郎。

纲　隋王世充自称郑王，加九锡。

纲　夏四月，郑王世充称帝。

纲　唐遣安兴贵袭执凉主轨以归，杀之，河西平。

纲　五月，郑王世充弑隋主侗。

目　世充以尚书裴仁基、裴行俨有威名，忌之。仁基父子知之，亦不自安，乃与尚书左丞宇文儒童谋杀世充，复立隋主；事泄，皆夷三族。齐王世恽言于世充曰：“儒童等谋反，正为隋主尚在故也，不如早除之。”世充遣人鸩之，隋主请与太后诀，不许。乃布席礼佛曰：“愿自今以往，不复生帝王家！”饮药，不能绝，以帛缢杀之，谥曰恭皇帝。

纲　秋七月，唐置十二军。

目　置十二军，分统关内诸府，皆取天星为名，每军将、副各一人，督以耕战之务。由是士马精强，所向无敌。

纲　八月，唐酅公薨。

纲　唐杀其民部尚书刘文静。

目　文静自以材略功勋在裴寂之右，而位居其下，意甚不平。家数有妖，弟文起召巫厌胜。文静有妾无宠，使其兄上变告之。唐主以文静属吏，秦王世民为之固请曰：“昔在晋阳，文静先建非常之策，始告寂知，及克京城，任遇悬隔；今文静觖望则有之，非敢谋反。”寂曰：“文静材略过人，性复粗险，天下未定，留之必贻后患。”唐主素亲寂，低回久之，卒用寂言。杀文静，籍没其家。

纲　沈法兴称梁王于毗陵，李子通称吴帝于江都。

纲　唐以李纲为太子少保。

目　初，纲以尚书领太子詹事，太子建成以秦王世民功高，忌之；纲屡谏不听，乃乞骸骨。唐主骂曰：“卿为何潘仁长史，乃耻为朕尚书邪！”纲曰：“潘仁，贼也，每欲妄杀人，臣谏之则止，为其长史，可以无愧。陛下创业明主，臣所言如水投石，于太子亦然，臣何敢久污天台、辱东朝乎！”唐主曰：“知公直士，勉留辅吾儿。”以为太子少保。唐主尝考第群臣，以纲及孙伏伽为第一。谓裴寂曰：“隋以主骄臣谄亡天下。朕即位以来，每虚心求谏，唯纲尽忠款，伏伽诚直，余人皆踵弊风，俯眉而已，岂朕所望哉！”

纲　冬，定杨将宋金刚取浍州，唐遣秦王世民击之。

纲　十一月，唐秦王世民击宋金刚，屯柏壁。